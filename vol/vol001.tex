周纪一（起着雍摄提格（戊寅），尽玄黓困敦（壬子），凡三十五年。）

　　〔尔雅：太岁在甲曰阏逢，在乙曰旃蒙，在丙曰柔兆，在丁曰强圉，在戊曰着雍，在己曰屠维，在庚曰上章，在辛曰重光，在壬曰玄黓，在癸曰昭阳，是为岁阳。在寅曰摄提格，在卯曰单阏，在辰曰执徐，在已曰大荒落，在午曰敦牂，在未曰协洽，在申曰涒滩，在酉曰作噩，在戌曰掩茂，在亥曰大渊献，在子曰困敦，在丑曰赤奋若，是为岁阴。周纪分注"起着雍摄提格"，起戊寅也。"尽玄黓困敦"，尽壬子也。阏，读如字；史记作"焉"，于干翻。着，陈如翻。雍，于容翻。黓，逸职翻。单阏，上音丹，又特连翻；下乌葛翻，又于连翻。牂，作郎翻。涒，吐魂翻。滩，吐丹翻。困敦，音顿。杜预世族谱曰：周，黄帝之苗裔，姬姓。后稷之后，封于邰；及夏衰，稷子不窋窜于西戎。至十二代孙太王，避狄迁岐；至孙文王受命，武王克商而有天下。自武王至平王凡十三世，自平王至威烈王又十八世，自威烈王至赧王又五世。张守节曰：因太王居周原，国号曰周。地理志云：右扶风美阳县岐山西北中水乡，周太王所邑。括地志云：故周城一名美阳城，在雍州武功县西北二十五里。纪，理也，统理众事而系之年月。温公系年用春秋之法，因史、汉本纪而谓之纪。邰，汤来翻。夏，户雅翻。窋，竹律翻。在雍，于用翻。〕

　　威烈王〔名午，考王之子。谥法：猛以刚果曰威；有功安民曰烈。沈约曰：诸复谥，有谥人，无谥法。〕

　　二十三年（戊寅、前四○三）上距春秋获麟七十八年，距左传赵襄子惎智伯事七十一年。〔惎，毒也，音其冀翻。〕

　　①初命晋大夫魏斯、赵籍、韩虔为诸侯。〔此温公书法所由始也。魏之先，毕公高后，与周同姓；其苗裔曰毕万，始封于魏，至魏舒，始为晋正卿；三世至斯。赵之先，造父后；至叔带，始自周适晋；至赵夙，始封于耿。至赵盾，始为晋正卿，六世至籍。韩之先，出于周武王，至韩武子事晋，封于韩原。至韩厥，为晋正卿；六世至虔。三家者，世为晋大夫，于周则陪臣也。周室既衰，晋主夏盟，以尊王室，故命之为伯。三卿窃晋之权，暴蔑其君，剖分其国，此王法所必诛也。威烈王不惟不能诛之，又命之为诸侯，是崇奖奸名犯分之臣也，通鉴始于此，其所以谨名分欤！〕

　　臣光曰：臣闻天子之职莫大于礼，礼莫大于分，分莫大于名。〔分，扶问翻；下同。〕何谓礼？纪纲是也。何谓分？君、臣是也。何谓名？公、侯、卿、大夫是也。

　　夫以四海之广，〔夫以，音扶。〕兆民之众，受制于一人，虽有绝伦之力，高世之智，莫【章：十二行本"莫"下有"敢"字；乙十一行本同；孔本同。】不奔走而服役者，岂非以礼为之纪纲【章：十二行本，二字互乙；乙十一行本同；孔本同。】哉！是故天子统三公，〔统，他综翻。〕三公率诸侯，诸侯制卿大夫，卿大夫治士庶人。〔治，直之翻。〕贵以临贱，贱以承贵。上之使下犹心腹之运手足，根本之制支叶，下之事上犹手足之卫心腹，支叶之庇本根，然后能上下相保而国家治安。〔治，直吏翻。〕故曰天子之职莫大于礼也。

　　文王序易，以乾、坤为首。孔子系之曰："天尊地卑，乾坤定矣。卑高以陈，贵贱位矣。"〔系，户计翻。〕言君臣之位犹天地之不可易也。春秋抑诸侯，尊王【章：十二行本"王"作"周"；乙十一行本同；孔本同；退齐校同。】室，王人虽微，序于诸侯之上，以是见圣人于君臣之际未尝不惓惓也。〔惓，逵员翻。汉刘向传：忠臣畎亩，犹不忘君惓惓之义也。惓惓，犹言勤勤也。〕非有桀、纣之暴，汤、武之仁，人归之，天命之，君臣之分当守节伏死而已矣。是故以微子而代纣则成汤配天矣，〔史记：商帝乙生三子：长曰微子启，次曰中衍，季曰纣。纣之母为后。帝乙欲立启为太子，太史据法争之曰："有妻之子，不可立妾之子。"乃立纣。纣卒以暴虐亡殷国。孔〔郑〕玄义曰：物之大者莫若于天；推父比天，与之相配，行孝之大，莫大于此；所谓"严父莫大于配天"也。又孔氏曰：礼记称万物本乎天，人本乎祖。俱为其本，可以相配，故王者皆以祖配天。谥法：除残去虐曰汤。然谥法起于周；盖殷人先有此号，周人遂引以为谥法。分，扶问翻。长，知两翻。卒，子恤翻。〕以季札而君吴则太伯血食矣，〔吴王寿梦有子四人：长曰诸樊，次曰余祭，次曰余昧，次曰季札。季札贤，寿梦欲立之，季札让不可，于是立诸樊。诸樊卒，以授余祭，欲兄弟以次相传，必致国于季札；季札终让而逃之。其后诸樊之子光与余昧之子僚争国，至于夫差，吴遂以亡。宗庙之祭用牲，故曰血食。太伯，吴立国之君。范宁曰：太者，善大之称；伯者，长也。周太王之元子，故曰太伯。陆德明曰：寿梦，莫公翻。余祭，侧介翻。余昧，音末。〕然二子宁亡国而不为者，诚以礼之大节不可乱也。故曰礼莫大于分也。

　　夫礼，辨贵贱，序亲疏，裁群物，制庶事，非名不着，非器不形；名以命之，器以别之，〔夫，音扶。别，彼列翻。〕然后上下粲然有伦，此礼之大经也。名器既亡，则礼安得独在哉！昔仲叔于奚有功于卫，辞邑而请繁缨，孔子以为不如多与之邑。惟名与器，不可以假人，君之所司也；政亡则国家从之。〔左传：卫孙桓子帅师与齐师战于新筑，卫师败绩。新筑人仲叔于奚救孙桓子，桓子是以免。既而卫人赏之邑，辞；请曲县、繁缨以朝，许之。孔子闻之曰："不如多与之邑，惟名与器不可以假人。"繁缨，马饰也。繁，马鬣上饰；缨，马膺前饰。晋志注曰：缨在马膺如索帬。繁，音蒲官翻。缨，伊盈翻。索，昔各翻。〕卫君待孔子而为政，孔子欲先正名，以为名不正则民无所措手足。〔见论语。〕夫繁缨，小物也，而孔子惜之；正名，细务也，而孔子先之：〔先，悉荐翻。〕诚以名器既乱则上下无以相保故也。夫事未有不生于微而成于著，圣人之虑远，故能谨其微而治之。〔治，直之翻；下同。〕众人之识近，故必待其著而后救之；治其微则用力寡而功多，救其著则竭力而不能及也。易曰："履霜坚冰至，"〔坤初六爻辞。象曰："履霜坚冰，阴始凝也。驯致其道，至坚冰也。"〕书曰："一日二日万几，"〔皋陶谟之辞。孔安国注曰：几，微也。言当戒惧万事之微。几，居依翻。〕谓此类也。故曰分莫大于名也。〔分，扶问翻。〕

　　呜呼！幽、厉失德，周道日衰，纲纪散坏，下陵上替，诸侯专征，〔谓齐桓公，晋文公至悼公以及楚庄王、吴夫差之类。〕大夫擅政，〔谓晋六卿、鲁三家、齐田氏之类。〕礼之大体什丧七八矣，〔丧，息浪翻。〕然文、武之祀犹绵绵相属者，〔属，联属也，音之欲翻。凡联属之属皆同音。〕盖以周之子孙尚能守其名分故也。何以言之？昔晋文公有大功于王室，请隧于襄王，襄王不许，曰："王章也。未有代德而有二王，亦叔父之所恶也。不然，叔父有地而隧，又何请焉！"文公于是惧而不敢违。〔太叔带之难，襄王出居于氾。晋文公帅师纳王，杀太叔带。既定襄王于郏，王劳之以地，辞；请隧焉，王弗许云云。杜预曰：阙地通路曰隧，此乃王者葬礼也。诸侯皆县柩而下。王章者，章显王者异于诸侯。古者天子谓同姓诸侯为伯父、叔父。隧，音遂。恶，乌路翻。难，乃旦翻。泛，音泛。劳，力到翻。阙，其月翻。县，音玄。柩，其久翻。〕是故以周之地则不大于曹、滕，以周之民则不众于邾、莒，〔曹、滕、邾、莒，春秋时小国。莒，居许翻。〕然历数百年，宗主天下，虽以晋、楚、齐、秦之强不敢加者，何哉？徒以名分尚存故也。至于季氏之于鲁，田常之于齐，白公之于楚，智伯之于晋，〔鲁大夫季氏，自季友以来，世执鲁国之政。季平子逐昭公，季康子逐哀公，然终身北面，不敢篡国。田常，即陈恒。田氏本陈氏；温公避国讳，改"恒"曰"常"。陈成子得齐国之政，杀阚止，弑简公，而亦不敢自立。史记世家以陈敬仲完为田敬仲完，陈成子恒为田常，故通鉴因以为据。白公胜杀楚令尹子西、司马子期，石乞曰："焚库弑王，不然不济！"白公曰："弑王不祥，焚库无聚。"智伯当晋之衰，专其国政，侵伐邻国，于晋大夫为最强；攻晋出公，出公道死。智伯欲并晋而不敢，乃奉哀公骄立之。〕其势皆足以逐君而自为，然而卒不敢者，〔卒，子恤翻，终也。〕岂其力不足而心不忍哉，乃畏奸名犯分而天下共诛之也。〔奸，居寒翻，亦犯也。分，扶问翻。〕今晋大夫暴蔑其君，剖分晋国，〔史记六国年表：定王十六年，赵、魏、韩灭智伯，遂三分晋国。〕天子既不能讨，又宠秩之，使列于诸侯，是区区之名分复不能守而并弃之也。〔陆德明经典释文：凡复字，其义训又者，并音扶又翻。〕先王之礼于斯尽矣！

　　乌呼！君臣之礼既坏矣，〔此坏，其义为成坏之坏，读如字。〕则天下以智力相雄长，〔长，知两翻。〕遂使圣贤之后为诸侯者，社稷无不泯绝，〔谓齐、宋亡于田氏，鲁、陈、越亡于楚，郑亡于韩也。泯，弥忍翻，尽也，又弥邻翻。毛晃曰：没也，灭也。〕生民之类糜灭几尽，〔说文曰：糜，糁也；取糜烂之义，音忙皮翻。几，居依翻，又渠希翻，近也。〕岂不哀哉！

　　或者以为当是之时，周室微弱，三晋强盛，〔三家分晋国，时因谓之"三晋"，犹后之三秦、三齐也。〕虽欲勿许，其可得乎！是大不然。夫三晋虽强，苟不顾天下之诛而犯义侵礼，则不请于天子而自立矣。不请于天子而自立，则为悖逆之臣，〔夫，音扶。悖，蒲内翻，又蒲没翻。〕天下苟有桓、文之君，必奉礼义而征之。今请于天子而天子许之，是受天子之命而为诸侯也，谁得而讨之！故三晋之列于诸侯，非三晋之坏礼，乃天子自坏之也。〔坏，音怪，人毁之也。〕

　　②初，智宣子将以瑶为后，智果曰："不如宵也。〔韦昭曰：智宣子，晋卿荀跞之子申也，瑶，宣子之子智伯也，谥曰襄子。智果，智氏之族也。宵，宣子之庶子也。按谥法：圣善周闻曰宣。智氏溢美也。〕瑶之贤于人者五，其不逮者一也。〔韦昭曰：不仁也。〕美鬓长大则贤，〔通鉴俗传写者多作"美须"，非也。国语作"美鬓"，今从之。〕【章：十二行本正作"鬓"；孔本同。乙十一行本作"须"。】射御足力则贤，，伎艺毕给则贤，巧文辩惠则贤，〔韦昭曰：给，足也。巧文，行巧于文辞。伎，渠绮翻。〕强毅果敢则贤；如是而甚不仁。夫以其五贤陵人而以不仁之，其谁能待之？〔韦昭曰：待，犹假也。〕若果立瑶也，智宗必灭。"弗听。智果别族于太史，为辅氏。〔此事见国语。按左传哀公二十三年，晋荀瑶伐齐，始见于传。哀二十三年，史记元王五年也。荀跞，智文子也。定十四年，智文子犹见于传。智宣子之事，传无所考。立瑶之议，当在元王五年之前。韦昭曰：太史掌氏姓，周礼春官之属；小史掌定世系，辨昭穆。郑司农注云：史官主书，故韩宣子聘鲁，观书于太史。世系谓帝系、世本之属是也；小史主定之。贾公彦疏曰，注引太史证之者，太史史官之长，共其事故也。盖周之制，小史定姓氏，其书则太史掌之。智果欲避智氏之祸，故于太史别族。宋祁国语补音：别，彼列翻；又如字。〕

　　赵简子之子，长曰伯鲁，幼曰无恤。〔赵简子，文子之孙鞅也。谥法：一德不懈曰简。白虎通曰：子，孳也，孳孳无已也。赵岐曰：子者，男子之通称也。长，知两翻。〕将置后，不知所立，乃书训戒之辞于二简，〔孔颖达曰：书者，舒也。书纬璇玑钤云：书者，如也。则书者，写其言如其意，得展舒也。世本曰：沮诵、苍颉作书。释文〔名〕曰：书，庶也，纪庶物也；亦言着也，着之简纸，求不灭也。简，竹策也。〕以授二子曰："谨识之！"〔识，职吏翻，记也。〕三年而问之，伯鲁不能举其辞；求其简，已失之矣。问无恤，诵其辞甚习；〔习，熟也。〕求其简，出诸袖中而奏之。〔毛晃曰：奏，进上也。〕于是简子以无恤为贤，立以为后。

　　简子使尹铎为晋阳，〔姓谱：尹，少昊之子，封于尹城，子孙因为氏。韦昭曰：晋阳，赵氏邑。为，治也。班志曰：晋阳，故诗唐国。周成王灭唐，封弟叔虞。龙山在西，晋水所出，东入汾。臣瓒曰：所谓唐，今河东永安县是也，去晋四百里。括地志曰：晋阳故城，今名晋城，在蒲州虞乡县西。今按水经注：晋水出晋阳县西龙山。昔智伯遏晋水以灌晋阳，其水分为二流，北渎即智氏故渠也。同过水出沾县北山，西过榆次县南，又西到晋阳县南。榆次县南水侧有凿台，战国策所谓"智伯死于凿台之下"，即此处也。参而考之，晋阳故城恐不在蒲州。水经注又云：叔虞封于唐，县有晋水，故改名为晋。子夏序诗，"此晋也而谓之唐"，是也，与班志合。瓒说及括地志未知何据。〕请曰："以为茧丝乎？抑为保障乎？"简子曰："保障哉！"〔茧丝，谓浚民之膏泽，如抽茧之绪，不尽则不止。保障，谓厚民之生，如筑堡以自障，愈培则愈厚。宋祁曰：障，之亮翻，又音章。〕尹铎损其户数。〔韦昭曰：损其户，则民优而税少。〕简子谓无恤曰："晋国有难，而无以尹铎为少，〔而，汝也。难，乃旦翻，患也，厄也。少，音多少之少。重之为多，轻之为少。〕无以晋阳为远，必以为归。"

　　及智宣子卒，〔卒，子恤翻。〕智襄子为政，〔谥法：有劳定国曰襄。为政，为晋国之政。〕与韩康子、魏桓子宴于蓝台。〔韩康子，韩宣子之曾孙庄子之子虔〔虎〕也。魏桓子，魏献子之子曼多之孙驹也。谥法：温柔好乐曰康；辟土服远曰桓。尔雅：四方而高曰台。〕智伯戏康子而侮段规。〔姓谱：段，郑共叔段之后。〕智国闻之，谏曰："主不备难，【章：十二行本无"难"字；乙十一行本同。】难必至矣！"〔春秋以来，大夫之家臣谓大夫曰主。难，乃旦翻；下同。〕智伯曰："难将由我。我不为难，谁敢兴之！"对曰："不然。夏书有之：『一人三失，怨岂在明，不见是图。』〔书五子之歌之辞。夏，户雅翻。见，贤遍翻，发见也，着也，形也。〕夫君子能勤小物，故无大患。今主一宴而耻人之君相，〔夫，音扶。段规，韩康子之相也。相，息酱翻；下同。〕又弗备：曰『不敢兴难』，无乃不可乎！蚋、蚁、蜂、虿，皆能害人，〔宋祁曰：蚋，如锐翻；又字林：人劣翻。秦人谓蚊为蚋。今按：蚋，小虫，日中群集人之肌肤而嘬其血，蚊之类也。蜂，细腰而能螫人。虿亦毒虫，长尾，音丑迈翻。〕况君相乎！"弗听。

　　智伯请地于韩康子，康子欲弗与。段规曰："智伯好利而愎，不与，将伐我；不如与之。彼狃于得地，〔好，呼到翻。愎，弼力翻，狠也。狃，女九翻，骄，忲也，又相狎也。〕必请于他人；他人不与，必向之以兵，然后【章：十二行本，"后"作"则"；乙十一行本同。】我得免于患而待事之变矣。"康子曰："善"使使者致万家之邑于智伯。〔毛晃曰：邑，都邑。四井为邑，四邑为丘；邑方二里，丘方四里。载师以公邑之田任甸地，以家邑之田任稍地。注：公邑，谓六遂余地。家邑，大夫之采地。此又与四井之邑不同。又都，国都；邑，县也。左传：凡邑有先君宗庙之主曰都，无曰邑。邑曰筑，都曰城。此谓大县邑也。杜预引周礼"四县为都，四井为邑"，恐误。四井之邑方二里，岂能容宗庙城郭！如论语"十室之邑"，西都赋"都都相望，邑邑相属"，则是四县四井之都邑也。若千室之邑、万家之邑，则非井邑矣。项安世曰：小司徒井牧田野，以四井为邑，凡三十六家；除公田四夫，凡三十二家；遂大夫会为邑者之政，以里为邑，凡二十五家。遂大夫盖论里井之制，二十五家共一里门，即六乡之二十五家为一闾也；小司徒盖论沟洫之制，四井为邑，共享一沟，即匠人所谓"井间广四尺深四尺谓之沟"也。居则度人之众寡，沟则度水之众寡，此其所以异欤！毛、项二说皆明周制，参而考之，战国之所谓邑非周制矣。致，送至也。〕智伯悦。又求地于魏桓子，桓子欲弗与。任章曰："何故弗与？"〔任章，魏桓子之相也。姓谱：黄帝二十五子，十二人各以德为姓，第一曰任氏。又任为风姓之国，实太昊之后，主济祀，今济州任城即其地。任，市林翻。〕桓子曰："无故索地，故弗与。"任章曰："无故索地，诸大夫必惧；〔索，山客翻，求也〕，吾与之地，智伯必骄。彼骄而轻敌，此惧而相亲。以相亲之兵待轻敌之人，智氏之命必不长矣。周书曰：『将欲败之，必姑辅之。将欲取之，必姑与之。』〔逸书也。败，补迈翻。〕主不如与之，以骄智伯，然后可以择交而图智氏矣，奈何独以吾为智氏质乎！"〔质，脂利翻，物相缀当也。又质读如字，亦通。质，谓椹质也，质的也。椹质受斧，质的受矢。言智伯怒魏桓子，必加兵于魏，如椹质之受斧，质的之受矢也。〕桓子曰："善。"复与之万家之邑一。〔复，扶又翻。〕

　　智伯又求蔡、皋狼之地于赵襄子，〔康曰：皋，姑劳切；狼，卢当切；春秋蔡地，后为赵邑。余据春秋之时，晋、楚争盟，晋不能越郑而服蔡。三家分晋，韩得成皋，因以并郑，时蔡已为楚所灭，郑之南境亦入于楚，就使皋狼为蔡地，赵襄子安得而有之！汉书地理志西河郡有皋狼县，又有蔺县。汉之西河，春秋以来皆为晋境，而古文"蔺"字与"蔡"字近，或者"蔡"字其"蔺"字之讹也。〕襄子弗与。智伯怒，帅韩、魏之甲以攻赵氏。〔帅，读曰率。〕襄子将出，曰："吾何走乎？"〔走，则豆翻，疾趋之也。趋，七喻翻。〕从者曰："长子近，且城厚完。"〔从，才用翻。长子县，周史辛伯所封邑。班志属上党郡。陆德明曰：长子之长，丁丈翻。颜师古曰：长，读为短长之长；今读为长幼之长，非也。崔豹古今注曰：城，盛也，所以盛受民物也。淮南子曰：鲧作城。盛，时征翻。〕襄子曰："民罢力以完之，〔罢，读曰疲。〕又毙死以守之，其谁与我！"〔韦昭曰：谓谁与我同力也。〕从者曰："邯郸之仓库实。"〔邯郸，即春秋邯郸午之邑也。班志，邯郸县属赵国。张晏曰：邯郸山在东城下。单，尽也。城郭从邑，故旁加邑。宋白曰：邯郸本卫地，后属晋；七国时为赵都，赵敬侯自晋阳始都邯郸。余按史记六国年表，周安王之十六年，赵敬侯之元年；烈王之二年，赵成侯之元年。成侯二十二年，魏克邯郸，是年显王之十六年也。二十四年，魏归邯郸。若敬侯已都邯郸，魏克其国都而赵不亡，何也？至显王二十二年，公子范袭邯郸，不胜而死，是年肃侯之三年也。意此时赵方都邯郸，盖肃侯徙都，非敬侯也。邯，音寒。郸，音丹，康多寒切。〕襄子曰："浚民之膏泽以实之，〔韦昭曰：浚，煎也，读曰醮。宋祁曰：浚，苏俊翻；醮，子召翻；余谓浚读当如宋音。浚者，疏瀹也，淘也，深也。〕又因而杀之，其谁与我！其晋阳乎，先主之所属也，〔古者诸侯之大夫，其家之臣子皆称之曰主，死则曰先主，考左传可见已。属，陟玉翻。〕尹铎之所宽也，民必和矣。"乃走晋阳。

　　三家以国人围而灌之，城不浸者三版；〔高二尺为一版；三版，六尺。〕沈灶产鼁，民无叛意。〔沈，持林翻。颜师古汉书音义曰，鼃，黾也，似虾蟆而长脚，其色青。史游急就章曰：蛙，虾蟆。陆佃埤雅曰；鼁，似虾蟆而长踦，瞋目如怒。鼁，与蛙同，音下娲翻。〕智伯行水，〔据经典释文，凡巡行之行，音下孟翻；后仿此。〕魏桓子御，韩康子骖乘。〔兵车，尊者居左，执弓矢；御者居中；有力者居右，持矛以备倾侧，所谓车右是也。韩、魏畏智氏之强，一为之御，一为之右。骖，与参同，参者，三也。三人同车则曰骖乘，四人同车则曰驷乘。左传：齐伐晋，烛庸之越驷乘。杜预注曰：四人共乘者殿车。乘，石证翻。〕智伯曰："吾乃今知水可以亡人国也。"桓子肘康子：康子履桓子之跗，以汾水可以灌安邑，绛水可以灌平阳也。〔跗，音夫，足趾也。班志：汾水出汾阳北山。汾阳县属太原郡，安邑县属河东郡。史记正义曰：安邑故城在绛州夏县东北十五里。应劭曰：绛水出河东绛县西南。平阳县亦属河东郡。安邑，魏绛始居邑。平阳，韩武子玄孙贞子始居之。桓、康二子之肘足接，盖各为都邑虑也。水经注曰：绛水出绛县西南，盖以故绛为言，其水出绛山东，西北流而合于浍，犹在绛县界中。智伯所谓"汾水可以灌安邑"，或亦有之；"绛水可以灌平阳"，未识所由。余谓自春秋之季至于元魏，历年滋多，郡县之离合，川谷之迁改，有不可以一时所睹为据者。史记正义曰：韩初都平阳，今晋州也。括地志曰：绛水一名白，今名沸泉，源出绛山，飞泉奋涌，扬波注县，积壑三十余丈，望之极为奇观，可接引北灌平阳城。郦道元父范，历仕三齐，少长齐地，熟其山川，后入关死于道，未尝至河东也。此盖因耳学而致疑。括地志成于唐之魏王泰，泰者，太宗之爱子，罗致天下一时名儒以作此书，其考据宜详，当取以为据。〕絺疵谓智伯曰："韩、魏必反矣。"智伯曰："子何以知之？"絺疵曰："以人事知之。夫从韩、魏之兵以攻赵，赵亡，难必及韩、魏矣。〔夫，音扶。难，乃旦翻。〕今约胜赵而三分其地，城不没者三版，人马相食，城降有日，而二子无喜志，有忧色，是非反而何？"明日，智伯以絺疵之言告二子，二子曰："此夫谗人欲为赵氏游说，使主疑于二家而懈于攻赵氏也。不然，夫二家岂不利朝夕分赵氏之田，而欲为危难不可成之事乎！"二子出，絺疵入曰："主何以臣之言告二子也？"智伯曰："子何以知之？"对曰："臣见其视臣端而趋疾，知臣得其情故也。"智伯不悛，絺疵请使于齐。〔夫，音扶；余并同。难，乃旦翻。降，户江翻，下也，服也。说，输芮翻。懈，居隘翻，怠也。危难，如字。悛，丑缘翻，改也，止也。絺，抽迟翻，姓也。康曰："絺"当作"郗"，姓谱诸书未有从丝者，疑借字。余按姓谱：絺姓，周苏忿生支子，封于絺，因氏焉。为赵之为，音于伪翻。使，疏吏翻。疵请出使以避祸也。〕

　　赵襄子使张孟谈潜出见二子，曰："臣闻唇亡则齿寒。今智伯帅韩、魏以攻赵，赵亡则韩、魏为之次矣。"〔帅，读曰率。〕二子曰："我心知其然也；恐事未遂而谋泄，则祸立至矣。"张孟谈曰："谋出二主之口，入臣之耳，何伤也！"二子乃潜与张孟谈约，为之期日而遣之。〔姓谱：张氏本自轩辕第五子挥，始造弦，寔张网罗，世掌其职，后因氏焉。风俗传云：张、王、李、赵，黄帝所赐姓也。又晋有解张，字张侯，自此晋国有张氏。唐姓氏谱：张氏出自姬姓，黄帝子少昊青阳氏第五子挥正始制弓矢，子孙赐姓张。周宣王卿士张仲，其后裔事晋为大夫。〕襄子夜使人杀守堤之吏，而决水灌智伯军。智伯军救水而乱，韩、魏翼而击之，襄子将卒犯其前，〔将，即亮翻，又音如字。将，领也。卒，臧没翻。说文：吏人给事者衣为卒，卒衣有题识；其字从"衣"从"十"。〕大败智伯之众，〔以此败彼曰败。败，比迈翻。〕遂杀智伯，尽灭智氏之族。〔史记六国年表，三晋灭智氏在周定王十六年，上距获麟二十七年。皇甫谧曰：元王十一年癸未，三晋灭智伯。〕唯辅果在。〔以别族也。〕

　　臣光曰：智伯之亡也，才胜德也。夫才与德异，而世俗莫之能辨，〔夫，音扶。〕通谓之贤，此其所以失人也。夫聪察强毅之谓才，正直中和之谓德。才者，德之资也，德者，才之帅也。〔夫，音扶。帅，所类翻。〕云梦之竹，天下之劲也；〔书禹贡：云土梦作乂。孔安国注云：云梦之泽在江南。左传：楚王以郑伯田江南之梦。杜预注云：楚之云梦跨江南北。班志：云梦泽在南郡华容县南。祝穆曰：据左传郧夫人弃子文于梦中，言梦而不言云，楚子避吴入于云中，言云而不言梦，则知云、梦二泽也。汉阳志：云在江之北，梦在江之南。又安陆有云梦泽，枝江有云梦城。盖古之云梦泽甚广，而后世悉为邑居聚落，故地之以云梦得名者非一处。竹箭之产，荆楚为良；云梦，楚之地也。梦，如字，又莫公翻。〕然而不矫揉，不羽括，则不能以入坚。〔矫，举夭翻。揉，如久翻。康曰：揉曲为矫，揉所以桡曲而使之直也。羽者，箭翎。括者，箭窟受弦处。括，音聒，通作"筈"。〕棠溪之金，天下之利也；〔左传：楚封吴夫概王于棠溪。战国之时，其地属韩，出金甚精利。刘昭郡国志：汝南郡吴房县有棠溪亭。杜佑通典曰：棠溪在今汝州郾城县界。九域志：蔡州有冶炉城，韩国铸剑之地。〕然而不镕范，不砥砺，则不能以击强。〔毛晃曰：镕，销也，铸也；说文：铸器法也。董仲舒传：犹金在镕。注：镕，谓铸器之模范。范，法也，式也。礼运：范金合土。土。砥，轸氏翻，柔石也。砺，力制翻，也。〕是故才德全尽谓之"圣人"，才德兼亡谓之"愚人"；德胜才谓之"君子"，才胜德谓之"小人"。凡取人之术，苟不得圣人、君子而与之，与其得小人，不若得愚人。何则？君子挟才以为善，小人挟才以为恶。挟才以为善者，善无不至矣；挟才以为恶者，恶亦无不至矣。〔挟，檄颊翻。〕愚者虽欲为不善，智不能周，力不能胜，譬如乳狗搏人，人得而制之。〔挟，户颊翻。朱元晦曰：挟者，兼有而恃之之称。胜，音升。乳，儒遇翻，乳育也。乳狗，育子之狗也。搏，伯各翻。〕小人智足以遂其奸，勇足以决其暴，是虎而翼者也，其为害岂不多哉！〔虎而傅翼，其为害也愈甚。〕夫德者人之所严，〔严，敬也。〕而才者人之所爱；爱者易亲，严者易疏，〔易，以豉翻。〕是以察者多蔽于才而遗于德。自古昔以来，国之乱臣，家之败子，才有余而德不足，以至于颠覆者多矣，岂特智伯哉！故为国为家者苟能审于才德之分而知所先后，〔先，悉荐翻。后，户遘翻。〕又何失人之足患哉！

　　③三家分智氏之田。赵襄子漆智伯之头，以为饮器。〔说文：桼，木汁可以鬖物，下从水，象桼如水滴而下也。汉书张骞传：匈奴破月氏王，以其头为饮器。韦昭注曰：饮器，椑榼也。晋灼曰：饮器，虎子属也。或曰，饮酒之器也。师古曰：匈奴尝以月氏王头与汉使歃血盟，然则饮酒之器是也。韦云椑榼，晋云虎子，皆非也。椑榼，即今之偏榼，所以盛酒耳，非用饮者也。虎子，亵器，所以溲便者。椑，音鼙。榼，克合翻。氏，音支。使，疏吏翻。歃，色甲翻。盛，时征翻。亵，息列翻。溲，疏鸠翻。便，毗连翻。〕智伯之臣豫让欲为之报仇，〔豫，姓也。让，名也。战国之时又有豫且，不知其同时否也。为，音于伪翻；下同。〕乃诈为刑人，挟匕首，入襄子宫中涂厕。〔挟，持也。刘向曰：匕首，短剑。盐铁论曰：匕首长尺八寸；头类匕，故云匕首。匕，音比。厕，初吏翻，圊也。长，直亮翻。〕襄子如厕心动，索之，获豫让。〔索，山客翻。〕左右欲杀之，襄子曰："智伯死无后，而此人欲为报仇，真义士也，吾谨避之耳。"乃舍之。〔舍，读曰舍。〕

　　豫让又漆身为癞，吞炭为哑。〔癞，落盖翻，恶疾也。哑倚下翻，瘖也。〕行乞于市，〔神农日中为市，致天下之民，聚天下之货，交易而退，此立市之始也，郑氏周礼注曰：市，杂聚之处。〕其妻不识也。行见其友，其友识之，为之泣曰："以子之才，臣事赵孟，必得近幸，〔自春秋之时，赵宜子谓之宣孟，赵文子谓之赵孟，其后遂袭而呼为赵孟。孟，长也。〕子乃为所欲为，顾不易邪？〔易，以豉翻。〕何乃自苦如此？求以报仇，不亦难乎！"豫让曰：【章：十二行本"曰"下有"不可"二字；乙十一行本同；孔本同；张校同；退斋校同。】"既已委质为臣，〔经典释文曰：质，职日翻。委质，委其体以事君也。后汉书注：委质，屈膝。〕而又求杀之，是二心也。凡吾所为者，极难耳。然所以为此者，将以愧天下后世之为人臣怀二心者也。"襄子出，豫让伏于桥下。襄子至桥，马惊；索之，得豫让，遂杀之。〔自智宣子立瑶，至豫让报仇，其事皆在威烈王二十三年之前，故先以「初」字发之。温公之意，盖以天下莫大于名分，观命三大夫为诸侯之事，则知周之所以益微，七雄之所以益盛；莫重于宗社，观智、赵立后之事，则知智宣子之所以失，赵简子之所以得；君臣之义当守节伏死而已，观豫让之事，则知策名委质者必有霣而无贰。其为后世之鉴，岂不昭昭也哉〕！

　　襄子为伯鲁之不立也，有子五人，不肯置后。封伯鲁之子于代，〔代国在夏屋句注之北，赵襄子灭之。班志有代郡代县。为，于伪翻。夏，户雅翻。〕曰代成君，早卒；〔成，谥也。谥法：安民立政曰成。〕立其子浣为赵氏后。〔浣，户管翻。〕襄子卒，弟桓子逐浣而自立；〔史记六国表，威烈王元年，襄子卒；二年，赵桓子元年，卒；明年，国人立献侯浣。"浣"，索隐作"晚"。卒，子恤翻；下同。〕一年卒。赵氏之人曰："桓子立非襄主意。"乃共杀其子，复迎浣而立之，是为献子。〔复，扶又翻；又音如字。献子，即献侯。六国表：威烈王三年，献侯之元年。盖分晋之后，三晋僭侯久矣。谥法：知质有圣曰献。〕献子生籍，是为烈侯。〔谥法：有功安民曰烈，秉德尊业曰烈。〕

　　④魏斯者，魏桓子之孙也，是为文侯。〔谥法：学勤好问曰文；慈惠安民曰文。〕韩康子生武子；武子生虔，是为景侯。〔谥法；克定祸乱曰武；布义行刚曰景。六国表：威烈王二年，魏文侯斯元年；十八年，韩景侯虔元年。盖其在国僭爵已久，不敢以通王室；威烈王遂因而命之，识者重为周惜。通鉴于此序三家之世也。〕

　　⑤魏文侯以卜子夏、田子方为师。〔卜，以官为氏。田本出于陈，陈敬仲以陈为田氏。徐广曰：始食采地，由是改姓田氏。索隐曰：陈、田二声相近，遂为田氏。夏，户雅翻。〕每过段干木之庐必式。〔过，工禾翻。唐人志氏族曰：李耳，字伯阳，一字聃；其后有李宗，魏封于段，为干木大夫，是以段为氏也。余按：通鉴赧王四十二年，魏有段干子，则段干，复姓也。书：武王式商容闾。注云：式其闾巷，以礼贤。记曲礼：国君抚式，士下之。注云：升车必正立，据式小俛，崇敬也。师古曰：式，车前横木。古者立乘；凡言式车者，谓俛首抚式，以礼敬人。孔颖达曰：式，谓俯下头也。古者车箱长四尺四寸而三分，前一后二，横一木，下去车床三尺三寸，谓之为式；又于式上二尺二寸横一木，谓之较，较去车床凡五尺五寸。于时立乘，若平常则凭较，故诗云"倚重较兮"是也。若应为敬，则落隐下式，而头得俯俛，故记云"式视马尾"是也。较，讫岳翻。〕四方贤士多归之。

　　文侯与群臣饮酒，乐，而天雨，命驾将适野。左右曰："今日饮酒乐，天又雨，君将安之？"文侯曰："吾与虞人期猎，虽乐，岂可无一会期哉？"乃往，身自罢之。〔周礼有山虞、泽虞，以掌山泽。注云：虞，度也，度佑山林之大小及其所生。身自罢之者，身往告之，以雨而罢猎也。乐，音洛。〕

　　韩借师于魏以伐赵，文侯曰："寡人与赵，兄弟也，不敢闻命。"赵借师于魏以伐韩，文侯应之亦然。二国皆怒而去。已而知文侯以讲于己也，〔讲，和也。〕皆朝于魏。〔朝，直遥翻。〕魏于是始大于三晋，诸侯莫能与之争。

　　使乐羊伐中山，克之；〔乐，姓也。本自有殷微子之后。宋戴公四世孙乐吕为大司寇。中山，春秋之鲜虞也，汉为中山郡。宋白曰：唐定州，春秋白狄鲜虞之地。隋图经曰：中山城在今唐昌县东北三十一里，中山故城是也。杜佑曰：城中有山，故曰中山。〕以封其子击。文侯问于群臣曰："我何如主？"皆曰："仁君。"任座曰："君得中山，不以封君之弟而以封君之子，何谓仁君！"文侯怒，任座趋出。〔任座亦习见当时邻国之事而为是言耳。任音壬，"座"一作"痤"，音才戈翻。〕次问翟璜，〔翟，姓也，音直格翻，又音狄。姓谱：翟为晋所灭，子孙以国为氏。今人多读从上音。璜，户光翻。〕对曰："仁君。"文侯曰："何以知之？"对曰："臣闻君仁则臣直。向者任座之言直，臣是以知之。"文侯悦，使翟璜召任座而反之，亲下堂迎之，以为上客。

　　文侯与田子方饮，文侯曰："钟声不比乎？〔比，音毗。不比，言不和也。〕左高。"〔此盖编钟之悬，左高，故其声不和。〕田子方笑。文侯曰："何笑？"子方曰："臣闻之，君明乐官，不明乐音，今君审于音，臣恐其聋于官也。"〔明乐官，知其才不才；明乐音，知其和不和。五声合和，然后成音。诗大序曰：声成文，谓之音。〕文侯曰："善。"

　　子击出，遭田子方于道，下车伏谒。〔古文〔史〕考曰：黄帝作车，引重致远；少昊氏加牛；禹时奚仲加马。释名曰：车，居也。韦昭曰：古唯尺遮翻，自汉以来，始有"居"音。萧子显曰：三皇氏乘祗车出谷口，车之始也。祗，翘移翻。〕子方不为礼。子击怒，谓子方曰："富贵者骄人乎？贫贱者骄人乎？"子方曰："亦贫贱者骄人耳，富贵者安敢骄人！国君而骄人则失其国，大夫而骄人则失其家。失其国者未闻有以国待之者也，失其家者未闻有以家待之者也。夫士贫贱者，言不用，行不合则纳履而去耳，安往而不得贫贱哉！"子击乃谢之。〔夫，音扶。行，下孟翻。〕

　　文侯谓李克曰："先生尝有言曰：『家贫思良妻，国乱思良相。』今所置非成则璜，二子何如？"〔李氏出自颛顼曾孙皋陶，为尧大理，以官命族为理氏。商纣时，裔孙利贞逃难，食木子得全，改为李氏。置，言置相也。相，息亮翻。难，乃旦翻。〕对曰："卑不谋尊，疏不谋戚。臣在阙门之外，不敢当命。"〔在阙门之外，谓疏远也。〕文侯曰："先生临事勿让！"克曰："君弗察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！"文侯曰："先生就舍，吾之相定矣。"〔相，息亮翻。〕李克出，见翟璜。翟璜曰："今者闻君召先生而卜相，果谁为之？"克曰："魏成。"翟璜忿然作色曰："西河守吴起，臣所进也。〔班志；魏地，其界自高陵以东，尽河东、河内。高陵县，汉属冯翊，其地在河西，所谓"西河之外"者也。魏初使吴起守之，秦兵不敢东向。至惠王时，秦使卫鞅击虏其将公子昂，遂献西河之外于秦。吴，以国为姓。相，息亮翻，守，式又翻。〕君内以邺为忧，臣进西门豹。〔班志，邺县属魏郡。西门豹为邺令，凿渠以利民。王符潜夫论姓氏篇曰：如有东门、西郭、南宫、北郭，皆因居以为姓。西门盖亦此类。邺，鱼怯翻。〕君欲伐中山，臣进乐羊。中山已拔，无使守之，臣进先生。君之子无傅，臣进屈侯鲋。〔傅者，傅之以德义，因以为官名。傅，芳遇翻。屈，九勿翻，姓也。余按屈，晋地，时属魏；鲋盖魏封屈侯也。鲋，音符遇翻。〕以耳目之所睹记，臣何负于魏成！"〔不胜为负。〕李克曰："子【章：十二行本"子"下有"之"字；乙十一行本同；孔本同。】言克于子之君者，岂将比周以求大官哉？〔比，毗至翻。阿党为比。〕君问相于克，克之对如是。〔李克自叙其答魏文侯之言也。〕所以知君之必相魏成者，魏成食禄千钟，〔孔颖达曰：禄者，谷也。故郑注司禄云：禄也言榖，年榖丰然后制禄。授神契云：禄者，录也。白虎通曰：上以收录接下，下以名录谨以事上是也。六斛四斗为一钟。〕什九在外，什一在内；是以东得卜子夏、田子方、段干木。〔夏，户雅翻。〕此三人者，君皆师之：子所进五人者，君皆臣之。子恶得与魏成比也！"〔恶，读曰乌，何也。〕翟璜逡巡再拜曰："璜，鄙人也，失对。愿卒为弟子，"愿卒为子弟！〔逡，七伦翻。逡巡，却退貌。卒，子恤翻，终也。孔颖达曰：先生，师也。谓师为先生者，言彼先己而生，其德多厚也。自称为弟子者，言己自处如弟子，则尊其师如父兄也。〕

　　吴起者，卫人，仕于鲁。齐人伐鲁，鲁人欲以为将，起取齐女为妻，〔将，即亮翻；下同。取，读曰娶。孔颖达曰：妻之为言齐也；以礼见问，得与夫敌体也。〕鲁人疑之，起杀妻以求将，大破齐师。或谮之鲁侯曰："起始事曾参，〔世本曰：曾姓出自郐国。陆德明曰：参，所金翻，一音七南翻。〕母死不奔丧，曾参绝之；今又杀妻以求为君将。起，残忍薄行人也！〔行，下孟翻。〕且以鲁国区区而有胜敌之名，则诸侯图鲁矣。"起恐得罪，闻魏文侯贤，乃往归之。文侯问诸李克，李克曰："起贪而好色；〔死好，呼到翻。〕然用兵，司马穰苴弗能过也。"〔司马，官名。穰苴本齐田姓，仕齐为是官，故以称之；齐景公之贤将也。穰，如羊翻。苴，子余翻。〕于是文侯以为将，击秦，拔五城。

　　起之为将，与士卒最下者同衣食，卧不设席，行不骑乘，〔骑马为骑，乘车为乘，言起与士卒同其劳苦，行不用车马也。〕亲裹赢粮，〔师古曰：赢，担也。此言起亲裹士卒所赍担之粮。赢，怡成翻。〕与士卒分劳苦。卒有病疽者，起为吮之。〔疽，七余翻，痈也。吮，徐兖翻；说文：嗽也，康所角切。〕卒母闻而哭之。人曰："子，卒也，而将军自吮其疽，何哭为？"母曰："非然也。往年吴公吮其父疽，【章：十二行本无"疽"字；乙十一行本同；孔本同。】其父战不旋踵，遂死于敌。吴公今又吮其子，妾不知其死所矣，是以哭之。"

　　⑥燕愍公薨，子僖公立。〔燕自召公奭受封于北燕，其地则唐幽州蓟县故城是也。自召公至愍公三十二世。燕，因肩翻。愍，读与闵同。谥法：使民悲伤曰闵；小心畏忌曰僖。〕

　　二十四年（己卯、前四○二）

　　①王崩，子安王骄立。

　　②盗杀楚声王，国人立其子悼王。〔周成王封熊绎于楚，姓芈氏，居丹阳，今枝江县故丹阳城是也。括地志曰：归州秭归县丹阳城，熊绎之始国。其后强大，北封畛于汝，南并吴、越，地方五千里。自熊绎至声王三十世。索隐曰：声王，名当。悼王，名疑。諡法：不生其国曰声。注云：生于外家。年中早夭曰悼。注云：年不称志。又云：恐惧从处曰悼。注云：从处，言险圮也。〕

　　安王〔諡法，好和不争曰安。〕

　　元年（庚辰、前四○一）

　　①秦伐魏，至阳孤。〔周孝王邑非子于秦。徐广曰：今陇西县秦亭是也。括地志曰：秦州清水县本名秦。十三州志曰：秦亭，秦谷是也。至襄公取周地，穆公霸西戎，日以强大。是年，秦简公之十四年也。自非子至简公二十八世。"阳孤"，史记作"阳狐"。【章：乙十一行本正作"狐"。】正义引括地志曰：阳狐郭在魏州元城县东北三十里。余按此时西河之外皆为魏境，若秦兵至元城，则是越魏都安邑而东矣。水经注：河东垣县有阳壶城。九域志：绛州有阳壶城。九域志：绛州有阳壶城识之以广异闻，且俟知者。〕

　　二年（辛巳，公元前四零零年）

　　①魏、韩、赵伐楚，至桑丘。〔水经注：澺水自葛陂东南迳新蔡县故城东，而东南流注于汝水；又东南迳下桑里，左迤为横塘陂。史记作"乘丘"。正义：地理志，乘丘故城在兖州瑕丘县西北三十五里。当从之。〕

　　②郑围韩阳翟。〔周宣王封其弟友于郑。杜预世族谱曰：封于咸 林，今京兆郑邑是也。幽王无道，友徙其人于虢、郐间，遂有其地，今河南新郑是也。友，諡桓公。是年，郑繻公骀之二十三年。自桓公至繻公二十二世。班志，阳翟县属颍川郡。索隐曰：翟，音狄，温公类篇音苌伯切。繻，询趋翻。骀，堂来翻。〕

　　③韩景侯薨，子烈侯取立。

　　④赵烈侯薨，国人立其弟武侯。

　　⑤秦简公薨，子惠公立。〔諡法：爱民好与曰惠。〕

　　三年（壬午，公元前三九九年）

　　①王子定奔晋。

　　②虢山崩，壅河。〔徐广曰：虢山在陕。裴駰曰：弘农陕县，故虢国。北虢在大阳，东虢在荥阳。括地志曰：虢山在陜州陕县，西临黄河；今临河有冈阜，似是颓山之余。水经注曰：陜城西北带河，水涌起方数十丈。父老云：石虎载铜翁仲至此沈没，水所以涌。洪河巨渎，宜不为金狄梗流，盖魏文侯时虢山崩壅河所致耳。陕，失冉翻。〕

　　四年（癸未，公元前三九八年）

　　①楚围郑。郑人杀其相驷子阳。〔郑穆公之子騑，字子驷；古者以王父之字为氏，子阳其后也。相，息亮翻。騑，芳菲翻。〕

　　五年（甲申，公元前三九七年）

　　①日有食之。〔杜预曰：日行迟，一岁一周天。月行速，一月一周天；一岁凡十二交会。然日、月，动物，虽行度有大量，不能不小有赢缩，故有虽交会而不食者，或有频交而食者。孔颖达曰：日月交会，谓朔也。周天三百六十五度四分度之一。日月皆右行于天，一昼一夜，日行一度，月行十三度十九分度之七，二十九日日有余，而月行天一周，追及于日而与之会。交会而日月同道则食；月或在日道表，或在日道里，则不食矣。又历家为交食之法，大率以一百七十有三日有奇为限。然月先在里，则依限而食者多；若月在表，则依限而食者少。杜预见其参差，乃云"虽行度有大量，不能不小有赢缩，故有虽交会而不食者，或有频交而食者"，此得之矣。苏氏曰：交当朔则日食，然亦有交而不食者。交而食，阳微而阴乘之也；交而不食，阳盛而阴不能揜也。朱元晦曰：此则系乎人事之感。盖臣子背君父，妾妇乘其夫，小人陵君子，夷狄侵中国，所感如是，则阴盛阳微而日为之食矣。是以圣人于春秋，每食必书，而诗人亦以为丑也。今此书年而不书月与晦、朔，史失之也。释名曰：日、月亏曰食；稍小侵亏，如虫食草木之叶也。亦作"蚀"。〕

　　②三月，盗杀韩相侠累。侠累与濮阳严仲子有恶。仲子闻轵人聂政之勇，以黄金百溢为政母寿，欲因以报仇。〔相，息亮翻。侠，户颊翻。累，力追翻。濮阳，春秋之帝丘，汉为濮阳县，属东郡。应劭曰：濮水南入巨野。水北为 阳。濮，博木翻。恶，如字，不善也；康乌故切，非。轵，春秋原邑，晋文公所围者；汉为轵县，属河内郡；音只。姓谱曰：楚大夫食采于聂，因以为氏。聂，尼辄 翻。溢，夷质翻。二十四两为溢。〕政不受，曰："老母在，政身未敢以许人也！"及母卒，仲子乃使政刺侠累。〔卒，子恤翻。刺，七亦翻，又如字。〕侠累方坐 府上，兵卫甚众，聂政直入上阶，〔上，时掌翻。〕刺杀侠累，因自皮面决【章：乙十一行本作扶】。眼，自屠出肠。韩人暴其尸于市，〔暴，步木翻，又音如字，露也。〕购问，莫能识。其姊嫈闻而往，哭之曰："是轵深井里聂政也！〔史记正义曰：深井里在怀州济源县南三十里。〕以妾尚在之故，重自刑以绝从。妾奈何畏殁身之诛，终灭贤弟之名！"遂死于政尸之旁。〔皮面，以刀剺面而去其皮。悬赏以募告者曰购。购，古侯翻。嫈，乌茎翻。绝从之从，读曰踪，谓自绝其踪迹。或曰：从，读如字，谓绝其从坐之罪也。〕

　　六年（乙酉，公元前三九六年）

　　①郑驷子阳之党弑繻公，〔繻者，諡法所不载。史记注："繻"，或作"缭"。繻，询趋翻。〕而立其弟乙，〔白虎通曰：弟，悌也，心顺、行笃也。行，下孟翻。〕是为康公。

　　②宋悼公薨，子休公田立。〔武王封微子启于宋，唐宋州之脽阳县是也。自微子二十七世至悼公，名购由。休，亦諡法所不载。〕

　　八年（丁亥，公元前三九四年）

　　①齐伐鲁，取最。【章：十二行本"最"下有"韩救鲁"三字；乙十一行本同；孔本同；张校同；退斋校同。】〔武王封太公于齐，唐青州之临淄是也。括地志曰：天齐水在临淄东南十五里。封禅书曰：齐之所以为齐者，以天齐。是年，康公贷之十一年。自太公至康公二十九世。成王封伯禽于鲁，唐兖州之曲阜是也。是年，穆公之十六年。自伯禽至穆公凡二十八世。〕

　　②郑负黍叛，复归韩。〔据史记，繻公之十六年，败韩于负黍，盖以此时取之，而今复叛归韩也。刘昭郡国志：颖川郡阳城县有负黍聚。古今地名云；负黍山在阳城县西南二十七里，或云在西南三十五里。〕

　　九年（戊子，公元前三九三年）

　　①魏伐郑。

　　②晋烈公薨，子孝公倾立。〔周成王封弟叔虞于唐。括地志曰：故唐城在并州晋阳县北二里，尧所筑也。都城记曰：唐叔 虞之子燮父徙居晋水旁，今并州理故唐城，即燮父初徙之处；其城南半入州城中。毛诗谱曰：燮父以尧墟南有晋水，改曰晋侯。自唐叔至烈公三十七世。烈公，名 止。諡法：慈惠爱亲曰孝。〕

　　十一年（庚寅，公元前三九一年）

　　①秦伐韩宜阳，取六邑。〔班志，宜阳县属弘农郡。史记正义曰：宜阳县故城，在河南府福昌县东十四里，故韩城是也。此邑即周礼"四井为邑"之邑。〕

　　②初，田常生襄子盘，盘生庄子白，白生太公和。〔此序齐田氏之世也。田常，即左传陈成子恒也。温公避仁庙讳，改"恒"曰"常"。自陈公子完奔齐，五世至常得政。諡法：胜敌志强曰庄。〕是岁，齐田和迁齐康公于海上，使食一城，以奉其先祀。

　　十二年（辛卯，公元前三九零年）

　　①秦、晋战于武城。〔此非鲁之武城。左传：晋阴饴甥会秦伯，盟于王城。杜预曰：冯翊临晋县东有王城，今名武乡。括地志：故武城，一名武平城，在华州郑县东北十三里。〕

　　②齐伐魏，取襄阳。〔"阳"，当作"陵"。徐广曰：今之南平阳也。余据晋志，南平阳县属山阳郡。班志，陈留郡有襄邑县。师古曰：圈称云：襄邑，宋地，本承匡襄陵乡也，宋襄公所葬，故曰襄陵。秦始皇以承匡卑湿，徙县襄陵，因曰襄邑。〕

　　③鲁败齐师于平陆。〔班志，东平国有东平陆县，战国时之平陆也。史记正义曰：平陆，兖州县，即古厥国。宋白曰：郓州中都县，汉为平陆县，史记"鲁败齐师于平陆"是也。败，补迈翻。〕

　　十三年（壬辰，公元前三八九年）

　　①秦侵晋。

　　②齐田和会魏文侯、楚人、卫人于浊泽，〔康曰，浊，水名；汉志：浊水出齐郡广县妫山。余谓康说误矣。徐广史记注曰：长社有浊泽。水经注曰：皇陂水出胡城西北。胡城，颍阴之狐人亭也。皇陂，古长社之浊泽也。记：诸侯相见于郤地曰会。孔颖达曰：诸侯未及期而相见曰遇。会者，谓及期之礼，既及期，又至所期之地。〕求为诸侯。魏文侯为之请于王及诸侯，王许之。〔为之之为，于伪翻。〕

　　十五年（甲午，前三八七年）

　　①秦伐蜀，取南郑。〔谱记普〔疑衍〕云：蜀之先，肇自人皇之际。黄帝子昌意娶蜀山氏女，生帝俈。既立，封其支庶于蜀，历虞、夏、商、周。周衰，先称王者蚕丛。余据武王伐纣，庸、蜀诸国皆会于牧野。孔安国曰：蜀，叟也，春秋之时不与中国通。班志，南郑县属汉中郡，唐为梁州治所。"俈"，通作"喾"，音括沃翻。〕

　　②魏文侯薨，太子击立，〔王者以嫡长子为太子，谓之国储副君。诸侯曰世子。周衰，率上僭。孔颖达曰：太者，大中之大也。上，时掌翻。长，知两翻。〕是为武侯。

　　武侯浮西河而下，〔西河，即禹贡之"龙门西河"。〕中流顾谓吴起曰： "美哉山河之固，此魏国之宝也！"对曰："在德不在险。昔三苗氏，左洞庭，右彭蠡，德义不修，禹灭之。〔武陵、长沙、零、桂之水，汇为洞庭，周七百里。彭蠡泽在汉豫章郡彭泽县西。书：有苗弗率，汝徂征。三苗所居，盖今江南西道之地。蠡，里弟翻。〕夏桀之居，左河济，右泰华，伊阙在其南，羊肠在其北；修政不仁，汤放之。〔济水出河东垣县王屋山，南流贯河而南，合于荥渎。禹贡所谓"导沇水，东流为济，溢为荥"者也。自汉筑荥阳石门，而济与河合流而注于海，不入荥渎。禹贡所谓"导沇水，东流为济，入于河"。桀都安邑，盖恃以为险。泰华山在京兆华阴县南。水经：伊水出南阳县西荀渠山，东北流至河南新城县，又东南过伊阙中，大禹所凿也。两山相对，望之若阙。左传"女宽守阙塞"，即其地。括地志：伊阙山在洛州南十九里。班志，上党壶关县有羊肠阪。此安邑四履所凭，山河之固也。书曰：成汤放桀于南巢。济，子礼翻。华，户化翻。〕商纣之国，左孟门，右太行，常山在其北，大河经其南；修政不德，武王杀之。〔水经注：孟门在河东北屈县西，即龙门上口也。淮南子曰：龙门未辟，吕梁未凿，河出孟门之上，溢而逆流，无有丘陵，名曰洪水。太行山在河内野王县西北。常山在常山郡上曲阳县西北。河水自孟门南抵华阴，屈而东流；纣都朝歌，河经其南。北屈之孟门在朝歌西北，恐不可言"左"。索隐曰：孟门别一山，在朝歌东边。此特左、右二字之差而误耳。春秋说题辞：河之为言荷也；荷精分布，怀阴引度也。释名：河，下也，随地下处而通流也。书曰：武王胜殷，杀纣。太行之行，户刚翻。北屈，陆求忽翻，颜居勿翻。〕由此观之，在德不在险。若君不修德，舟中之人皆敌国也！"武侯曰："善。"

　　魏置相，相田文。〔相，息亮翻。此田文非齐之田文。〕吴起不悦，谓田文曰："请与子论功可乎？"田文曰："可。"起曰："将三军，使士卒乐死，敌国不敢谋，子孰与起？"文曰："不如子。"〔将，即亮翻。乐，音洛。〕起曰："治百官，亲万民，实府库，子孰与起？"文曰："不如子。"〔治，直之翻。〕起曰："守西河，秦兵不敢东乡，韩、赵宾从，子孰与起？"文曰： "不如子。"〔乡，读曰向。宾从，犹言宾服也。〕起曰："此三者子皆出吾下，而位居吾上，何也？"文曰："主少国疑，大臣未附，百姓不信，方是之时，属之子乎，属之我乎？"〔少，诗照翻。属，子〔之〕欲翻。〕起默然良久曰："属之子矣！"

　　久之，魏相公叔尚【章：十二行本"尚"下有"魏公"二字；乙十一行本同；孔本同；张校同：退斋校同。】主而害吴起。〔如淳曰：天子嫁女于诸侯，必使诸侯同姓者主之，故谓之公主。帝姊妹曰长公主，诸王女曰翁主。师古曰：如说得之。天子不亲主婚，故谓之公主；诸王则自主婚，故其女曰翁主。翁者，父也，言父主其婚也；亦曰王主，言王自主其婚也。扬雄方言云：周、晋、秦、陇谓父曰翁。而臣瓒，王茂，或云"公者比于上爵"，或云"主者妇人尊称"，皆失之。刘贡父曰：予谓公主之称本出秦旧，男为公子，女为公主。古者大夫妻称主，故以公配之。若谓同姓主之，故谓之公主，则周之事，秦不知用也。古之嫁女，礼当如周使大夫主之，何不谓之夫主乎？然则谓之王主者，犹言王子也；谓之公主者，缘公而生耳。毛晃曰：尚，崇也，高也，贵也，饰也，加也，尊也。娶公主谓之尚，言帝王之女尊而尚之，不敢言娶也。相，息亮翻。〕公叔之仆曰："起易去也。起为人刚劲自喜。〔易，以豉翻。去，起吕翻。师古曰：喜，许吏翻。〕子先言于君曰：『吴起，贤人也，而君之国小，臣恐起之无留心也。君盍试延以女，起无留心，则必辞矣。』子因与起归而使公主辱子，起见公主之贱子也，必辞，则子之计中矣。"〔中，竹仲翻。〕公叔从之，吴起果辞公主。魏武侯疑之而未信，起惧诛，遂奔楚。

　　楚悼王素闻其贤，至则任之为相。起明灋审令，〔相，息亮翻。灋，古法字。〕捐不急之官，癈公族疏远者，以抚养战斗之士，要在强兵，破游说之言从横者。〔捐，余专翻，弃也，除去也。汉书音义曰：以利合曰从，以威力相胁曰横。或曰：南北曰从，从者，连南北为一，西乡以摈秦。东西曰横，横者，离山东之交，使之西乡以事秦。说，式芮翻。从，即容翻。"横"，亦作"衡"，音同〕。于是南平百越，〔韦昭曰：越有百邑。〕北却三晋，西伐秦，诸侯皆患楚之强；而楚之贵戚大臣多怨吴起者。

　　③秦惠公薨，子出公立。〔出，非諡也；以其失国出死，故曰出公。〕

　　④赵武侯薨，国人复立烈侯之太子章，是为敬侯。〔諡法：夙夜警戒曰敬。〕

　　⑤韩烈侯薨，子文侯立。

　　十六年（乙未，公元前三八六年）

　　①初命齐大夫田和为诸侯。〔田氏自此遂有齐国。田和是为太公。〕

　　②赵公子朝作乱，【章：乙十一行本"乱"下有"出"字；孔本同；退斋校同；此处百衲本缺。】奔魏；与魏袭邯郸，不克。〔邯，音寒。郸，音丹。〕

　　十七年（丙申，公元前三八五年）

　　①秦庶长改逆献公于河西而立之；杀出子及其母，沈之渊旁。〔后秦制爵，一级曰公士，二上造，三簪袅，四不更，五大夫，六官大夫，七公大夫，八公乘，九五大夫，十左庶长，十一右庶长，十二左更，十三中更，十四右更，十五少上造，十六大上造，十七驷车庶长，十八大庶长，十九关内侯，二十彻侯。师古曰：庶长，言众列之长。注又详见下卷显王十年前。据史记：威烈王十一年秦灵公卒，子献公师隰不得立，立灵公季父悼子，是为简公。出子，简公之孙也。今庶长改迎献公而杀出子。正义曰：西者，秦州西县，秦之旧地。时献公在西县，故迎立之。余谓此言河西，非西县也。灵公之卒，献公不得立，出居河西；河西者，黄河之西，盖汉凉州之地。"袅"，当作"褭"，乃了翻。更，工衡翻。乘，绳证翻。长，知丈翻。〕

　　②韩伐郑，取阳城；〔汉阳城县属颍川郡；是为地中，成周于此以土圭测日景。〕伐宋，执宋公。

　　③齐太公薨，子桓公午立。

　　十九年（戊戌，公元前三八三年）

　　①魏败赵师于兔台。〔史记赵世家曰：魏败我兔台，筑刚平。正义曰：兔台、刚平，并在河北。败，补迈翻。〕

　　二十年（己亥，公元前三八二年）

　　①日有食之，既。〔既，尽也〕

　　二十一年（庚子，公元前三八一年）

　　①楚悼王薨。贵戚大臣作乱，攻吴起；起走之王尸而伏之。〔之，往也，往赴王尸而伏其侧。〕击起之徒因射刺起，并中王尸。〔射，而亦翻。刺，七亦翻。中，竹仲翻。〕既葬，肃王即位，〔諡法：刚德克就曰肃；执心决断曰肃。〕使令尹尽诛为乱者；〔令尹，楚相也。〕坐起夷宗者七十余家。〔夷，杀也；夷宗者，杀其同宗也。〕

　　二十二年（辛丑，公元前三八零年）

　　①齐伐燕，取桑丘。魏、韩、赵伐齐，至桑丘。〔此桑丘，非二年所书楚之桑丘。括地志曰：桑丘故城，俗名敬城，在易州遂城县，盖燕之南界也。〕

　　二十三年（壬寅，公元前三七九年）

　　①赵袭卫，不克。〔成王封康叔于卫，居河、淇之间，故殷垆也。至懿公为狄所灭，东徙度河。文公徙居楚丘，遂国于濮阳。是年，慎公颓之三十五年。自康叔至慎公凡三十二世。〕

　　②齐康公薨，无子，田氏遂并齐而有之。〔姜氏至此灭矣。〕

　　二十四年（癸卯，公元前三七八年）

　　①狄败魏师于浍。〔汉之中山、上党、西河、上郡，自春秋以来，狄皆居之，此亦其种也。水经：浍水出河东绛县东浍山，西过绛县南，又西南过虒祁宫南，又西南至王桥，入汾水。括地志：浍山在绛州翼城县东北。败，补迈翻。浍，古外翻。〕

　　②魏、韩、赵伐齐，至灵丘。〔史记正义曰：灵丘，河东蔚州县。余按蔚州之灵丘，即汉代郡之灵丘，此时齐境安能至代北邪！此即孟子谓蚔鼃辞灵丘请士师之地。班志曰：齐地北有千乘、清河以南。汉清河郡有灵县，清河北接赵、魏之境，此为近之。蚳，音迟。鼃，乌花翻。〕

　　③晋孝公薨，子靖公俱酒立。〔諡法：柔众安民曰靖；又，恭己鲜言曰靖。〕

　　二十五年（甲辰，公元前三七七年）

　　①蜀伐楚，取兹方。〔据史记：蜀伐楚，取兹方，楚为捍关以拒之。则兹方之地在捍关之西。刘昭志：巴郡鱼复县有捍关。〕

　　②子思言苟变于卫侯曰："其才可将五百乘。"〔古者兵车一乘，甲士三人，步卒七十二人；五百乘，三万七千五百人。国语曰：苟本自黄帝之子。将，即亮翻；下同。乘，绳证翻。〕公曰："吾知其可将；然变也尝为吏，赋于民而食人二鸡子，故弗用也。"子思曰："夫圣人之官人，犹匠之用木也，〔夫，音扶。〕取其所长，弃其所短；故杞梓连抱而有数尺之朽，良工不弃。今君处战国之世，〔处，昌吕翻。〕选爪牙之士，而以二卵弃干城之将，〔诗：赳赳武夫，公侯干城。毛氏传曰：干，捍也；音户旦翻。郑氏笺曰：干也，城也，皆所以御难也。干，读如字。〕此不可使闻于邻国也。"公再拜曰："谨受教矣！"

　　卫侯言计非是，而群臣和者如出一口。〔和，户卧翻。〕子思曰："以吾观卫，所谓『君不君，臣不臣』者也！"〔"君不君，臣不臣，"论语载齐景公之言。〕公丘懿子曰："何乃若是？"〔公丘，复姓。諡法：温柔贤善曰懿。〕子思曰："人主自臧，则众谋不进。〔臧，善也。〕事是而臧之，犹却众谋，况和非以长恶乎！〔和，户卧翻。长，知丈翻。〕夫不察事之是非而悦人赞己，暗莫甚焉；不度理之所在而阿谀求容，谄莫甚焉。〔度，徒洛翻。〕君暗臣谄，以居百姓之上，民不与也。若此不已，国无类矣！"

　　子思言于卫侯曰："君之国事将日非矣！"公曰："何故？"对曰："有由然焉。君出言自以为是，而卿大夫莫敢矫其非；卿大夫出言亦自以为是，而士庶人莫敢矫其非。君臣既自贤矣，〔白虎通曰：君，群也，群下之所归心也。臣，坚也，厉志自坚也。〕而群下同声贤之，贤之则顺而有福，矫之则逆而有祸，如此则善安从生！诗曰：『具曰予圣，谁知乌之雌雄？』〔诗正月之辞。毛氏传曰：君臣俱自谓圣也。郑氏笺曰：时君臣贤愚适同，如乌之雌雄相似，谁能别异之乎？又曰：乌〔鸟〕之雌雄不可别者，以翼〔知之〕，右掩左，雄，左掩右，雌，阴阳相下之义也。〕抑亦似君之君臣乎！"

　　③鲁穆公薨，子共公奋立。〔諡法：布德就义曰穆；中情见貌曰穆；尊贤敬让曰共；既过能改曰共；执事坚固曰共。共，读曰恭。考异曰：司马迁史记六国表：周威烈王十九年甲戌，鲁穆公元年。烈王元年丙午，共公元年。显王十七年己巳，康公元年。二十六年戊寅，景公元年。赧王元年丁未，平公元年。二十年丙寅，文公元年。四十三年己丑，顷公元年。五十九年乙巳，周亡。秦庄襄王元年壬子，楚灭鲁。按鲁世家，穆公三十三年卒，若元甲戌，终乙巳，则是三十二年也。共公二十二年卒，若元丙午，终戊辰，则是二十三年也。康公九年卒，景公二十五年卒，平公二十二年卒，若元丁未，终乙丑，则是十九年也。文公二十三年卒，顷公二十四年楚灭鲁。班固汉书律历志"文公"作"缗公"；其在位之年与世家异者，惟平公二十年耳。本志自鲁僖公五年正月辛亥朔旦冬至推之，至成公十二年正月庚寅朔旦冬至，定公七年正月己巳朔旦冬至，元公四年正月戊申朔旦冬至，康公四年正月丁亥朔旦冬至，缗公二十二年正月丙寅朔旦冬至，汉高祖八年十一月乙巳朔旦冬至，武帝元朔六年十一月甲申朔旦冬至，元帝初元二年十一月癸亥朔旦冬至，其间相距皆七十六年，此最为得实，又与鲁世家注、皇甫谧所纪岁次皆合，今从之。六国表差谬，难可尽据也。余按考异"自鲁僖公五年至汉元帝初元二年六百余年间，十二月朔旦冬至，相距皆七十六年，此最为得实，又与鲁世家注、皇甫谧所纪岁次皆合"，盖谓刘彝叟长历也。且言"史记六国表差谬，难可尽据"。又按通鉴目录编年用刘彝叟长历。汉武帝太初元年，初用夏正定历，史记历书是年书阏逢摄提格，目录书强圉赤奋若。阏逢摄提格，甲寅也，强圉赤奋若，丁丑也，有二十四年之差，温公用彝叟历，邵康节皇极经世书亦用彝叟历。康节少自雄其才，既学，力慕高远，一见李之才，遂从而受学，庐于共城百源，冬不炉，夏不扇，夜不就席者数年，覃思于易经也。皇极经世书不能违彝叟历。及其来居于洛，而温公亦奉祠以书局在洛，相过从稔，又夙所敬者也。余意其讲明之间必尝及此，而决于用彝叟历。读考异此一段，辞意可见。〕

　　④韩文侯薨，子哀侯立。

　　二十六年（乙巳，公元前三七六年）

　　①王崩，子烈王喜立。

　　②魏、韩、赵共废晋靖公为家人而分其地。〔唐叔不祀矣。〕

　　烈王〔名喜，安王之子。〕

　　元年（丙午，公元前三七五年）

　　①日有食之。

　　②韩灭郑，因徙都之。〔韩本都平阳，其地属汉之河东郡；中间徙都阳翟。郑都新郑，其地属汉之河南郡。郑桓公始封于郑，其地属汉之京兆；后灭虢、郐而国于溱，洧之间，故曰新郑，左传郑庄公所谓"吾先君新邑于此"是也。今韩既灭郑，自阳翟徙都之。韩既都郑，故时人亦谓韩王为郑王，考之战国策、韩非子可见。〕

　　③赵敬侯薨，子成侯种立。〔种，章勇翻。〕

　　三年（戊申，公元前三七三年）

　　①燕败齐师于林狐。〔败，补迈翻。〕

　　②鲁伐齐，入阳关。〔徐广曰：阳关在巨平。班志，巨平县属泰山郡。括地志：阳关故城在兖州博城县南二十九里，其城之西临汶水。汶，音问。〕

　　③魏伐齐，至博陵。〔史记正义曰：博陵在济州西界。宋白曰：史记，齐威王伐晋至博陵。徐广曰：东郡之博平，汉为县。〕

　　④燕僖公薨，子桓公立。

　　⑤宋休公薨，子辟公立。〔辟亦諡法之所不戴。〕

　　⑥卫慎公薨，子声公训立。〔諡法：敏以敬曰慎。载记：思虑深远曰慎。〕

　　四年（己酉，公元前三七二年）

　　①赵伐卫，取都鄙七十三。〔周礼：太宰以八则治都鄙。注云：都之所居曰鄙。都鄙，卿大夫之采邑。盖周之制，四县为都，方四十里，一千六百井，积一万四千四百夫；五酇为鄙，鄙五百家也。此时卫国褊小，若都鄙七十三，以成周之制率之，其地广矣，尽卫之提封，未必能及此数也。更俟博考。〕

　　②魏败赵师于北蔺。〔班志，西河郡有蔺县。史记正义曰：在石州。其地于赵为西北，故曰北蔺。蔺，离进翻。〕

　　五年（己酉，公元前三七二年）

　　①魏伐楚，取鲁阳。〔左传所谓"刘累迁于鲁县"，即鲁阳也。班志，鲁阳县属南阳郡。史记正义曰：今汝州鲁山县。〕

　　②韩严遂弑哀侯，国人立其子懿侯。初，哀侯以韩廆为相而爱严遂，二人甚相害也。严遂令人刺韩廆于朝，廆走哀侯，哀侯抱之；人刺韩廆，兼及哀侯。〔战国策以聂政刺韩相事及并中哀侯为一事；此从史记。蜀本注曰：按太史公年表及韩世家，于韩烈侯三年皆书"聂政杀韩相侠累"，于哀侯六年又皆书"严遂弑哀侯"。以刺客传考之，聂政杀侠累事在哀侯时；以战国策考之亦然。从传与战国策，则是年表，世家于烈侯三年书"盗杀侠累"误矣。通鉴于烈侯三年载聂政杀侠累事，又于哀侯六年载严遂杀其君哀侯，是从年表、世家所书。盖刺客传初不言并杀哀侯，止战国策言之，通鉴岂以此疑之欤！故载并刺哀侯，不书聂政，止曰"使人"。以此求之，则通鉴之意不以严仲子为严遂，亦不以侠累为韩廆，止从年表、世家而不信其传也。余按温公与刘道原书，亦疑此事。廆，户贿翻。相，息亮翻。刺，七亦翻。朝，直遥翻。走，音奏。〕

　　③魏武侯薨，不立太子，子罃与公中缓争立，国内乱。〔罃，于耕翻。中，读曰仲。〕

　　六年（辛亥，公元前三七零年）

　　①齐威王来朝。是时周室微弱，诸侯莫朝，而齐独朝之，天下以此益贤威王。〔朝，直遥翻。〕

　　②赵伐齐，至鄄。〔班志，济阴郡有鄄城县。鄄，工掾翻。〕

　　③魏败赵师于怀。〔班志，河内郡有怀县。魏收地形志，怀州武德郡有怀县，县管内有怀城。败，补迈翻。〕

　　④齐威王召即墨大夫，语之曰："自子之居即墨也，毁言日至。〔班志，即墨县属胶东国。括地志：即墨故城，在莱州胶水县南六十里。宋白曰：城临墨水，故曰即墨。语，牛倨翻，下同。〕然吾使人视即墨，田野辟，〔辟，读 曰辟；下同。〕人民给，官无事，东方以宁；是子不事吾左右以求助也！"封之万家。召阿大夫，语之曰："自子守阿，誉言日至。〔阿，即东阿县；班志属东郡。 誉，音余，称其美也。〕吾使人视阿，田野不辟，人民贫馁。昔日赵攻鄄，子不救；〔鄄，工掾翻。〕卫取薛陵，子不知；〔薛陵，春秋薛国之墟也。班志，薛县属鲁国，而卫国在汉东郡陈留界。薛陵属齐而近于卫，故为所取。齐后封田婴于此。〕是子厚币事吾左右以求誉也！"是日，烹阿大夫及左右尝誉者。于是群臣耸惧，莫敢饰诈，务尽其情，齐国大治，强于天下。〔誉，音余。治，直吏翻。〕

　　⑤楚肃王薨，无子，立其弟良夫，是为宣王。

　　⑥宋辟公薨，子剔成立。〔剔，他历翻。〕

　　七年（壬子，公元前三六九年）

　　①日有食之。

　　②王崩，弟扁立，〔据班书古今人表师古注：扁，音篇。〕是为显王。

　　③魏大夫王错出奔韩。〔姓谱：王氏之所自出非一。出太原、琅邪者，周灵王太子晋之后。北海、陈留，齐王田和之后。东海出自姬姓。高平、京兆，魏信陵君之后。天水、东平、新蔡、新野、山阳、中山、章武、东莱、河东者，殷王子比干为纣所害，子孙以王者之后，号曰王氏。余谓此皆后世以诸郡着姓言之耳。春秋之时自有王姓，莫能审其所自出。〕公孙颀谓韩懿侯曰："魏乱，可取也。"〔公孙，姓也。黄帝，公孙氏。颀，渠希翻。〕懿侯乃与赵成侯合兵伐魏，战于浊泽，大破之，遂围魏。〔史记正义曰：徐广以为长社浊泽，非也。括地志云：浊水源出蒲州解县东北平地，尔时魏都安邑，韩、赵伐魏，岂至河南长社邪！解县浊水近于魏都，当是也。〕成侯曰："杀罃，立公中缓，割地而退，我二国之利也。"懿侯曰："不可。杀魏君，暴也；割地而退，贪也。不如两分之。魏分为两，不强于宋、卫，则我终无魏患矣。"赵人不听。懿侯不悦，以其兵夜去。赵成侯亦去。罃遂杀公中缓而立，〔中，读曰仲。〕是为惠王。

　　太史公曰：魏惠王所以身不死、国不分者，二国之谋不和也。若从一家之谋，魏必分矣。故曰："君终，无适子，其国可破也。"〔索隐曰：盖古人之言及俗说，故云"故曰"。适，读曰嫡。〕