\chapter{資治通鑑卷三}

宋　司馬光　撰

胡三省　音註

周紀三　（起重光赤奮若（辛丑），盡昭陽大淵獻（癸亥），凡二十有三年。）

　　愼靚王|{
	諱定，顯王之子也。
	此複諡也。
	以諡法言之，
	諡法：敏以敬曰愼；柔德安衆曰靖。
	靚，疾正翻。
}


　　元年（辛丑，西元前三二零年）

　　1 衛更貶號曰君。|{
	顯王二十三年，衛已貶號曰侯；介於秦、魏之間，國日以削弱，因更貶其號曰君。
	更，居孟翻。
	貶，悲檢翻。
}

　　二年（壬寅，西元前三一九年）

1 秦伐韓，取鄢。|{
	春秋lq晉敗楚師于鄢陵”，旣此鄢也。
	班志作lq傿陵”，屬潁川郡。
	鄢，音謁晚翻，又於建翻，師古音偃。
	史記正義曰：許州鄢陵縣西北十五裡有鄢陵古城。
}

2 魏惠王薨，子襄王立。|{
	索隱曰：系本曰：襄王，名嗣。
	今按系本卽世本，司馬貞避唐諱，改lq世”爲 lq系”。
	考異曰；史記魏世家云：惠王三十六年卒，子襄王立。
	襄王十六年卒，子哀王立。
	哀王二十三年卒，子昭王立。
	六國表，惠王元辛亥，終丙戌；襄王元丁亥，終壬寅；哀王元癸卯，終乙丑。
	按杜預春秋後序云：太康初，汲縣有發舊塚者，大得古書，其紀年篇起自夏、殷、周，皆三代王事，無諸國別也；
	惟特記晉國，起自殤叔，次文侯、昭侯，以至曲沃莊伯，皆用夏正，編年相次；
	晉國滅，獨記魏事，下至魏哀王之二十年：蓋魏國之史記也。
	哀王于史記，襄王之子，惠王之孫也。
	古書紀年篇，惠王三十六年改元，從一年始，至十六年而稱惠成王卒，卽惠王也；疑史記誤分惠成之世以爲後王年也。
	哀王二十三年乃卒，故特不稱諡，謂之“今王”。
	裴駰魏世家注引和嶠云：紀年起自黃帝，終於魏之今王；今王者，魏惠成王子。
	按太史公書，惠成王但言惠王，惠王子曰襄王，襄王子曰哀王。
	惠王三十六年卒，襄王立十六年卒，並惠、襄爲五十二年。
	今按古文惠成王立三十六年，改元，稱一年，改元後十七年卒。
	太史公書爲誤分惠成之世以爲二王之年數也。
	世本，惠王生襄王而無哀王，然則lq今王rq者，魏襄王也。
	彼旣魏史，所書魏事必得其真，今從之。
}

	孟子入見而出，語人曰：“望之不似人君，就之而不見所畏焉。|{
	入見，賢遍翻。
	語，牛倨翻。
}
卒然問曰：『天下惡乎定？』|{
	卒，七沒翻。
	惡，音烏，何也。
}
吾對曰：『定于一。』
『孰能一之？』|{
	此一語，魏襄王以問孟子。
}
對曰：『不嗜殺人者能一之。』
『孰能與之？』|{
	此語亦襄王問。
}
對曰：『天下莫不與也。王知夫苗乎？|{
	夫，音扶。
}
七、八月之間旱，則苗槁矣。|{
	孟子此言，用周正也。
	周七、八月，夏五、六月也。
	槁，音考，乾枯也。
	夏，戶雅翻。
	乾，音干。
}
天油然作雲，沛然下雨，則苗浡然興之矣。|{
	油然，雲盛貌。
	沛然，雨盛貌。
	浡然，興起貌。
	沛，普蓋翻。
	浡，音勃。
}
其如是，孰能禦之？』”

　　三年（癸卯，西元前三一八年）

　　1 楚、趙、魏、韓、燕同伐秦，攻函谷關。|{
	燕，因肩翻，注已見上。
	宋白曰：函谷關在弘農。
	地理志注云：謂道形如函，孫卿子所謂“秦有松柏之塞”是也。
}
秦人出兵逆之，五國之師皆敗走。


　　2 宋初稱王。


　　四年（甲辰，西元前三一七年）

　　1 秦敗韓師于脩魚，斬首八萬級，虜其將䱸、申差于濁澤。|{
	敗，補邁翻。
	索隱曰：脩魚，地名。
	䱸、申差，二將名。
	索，山客翻。
	將，卽亮翻。
	䱸，音瘦，又疏鳩翻。lq濁澤”，年表作“觀澤”。
	括地志，觀澤在魏州頓丘縣東十八里。
}
諸侯振恐。


　　2 齊大夫與蘇秦爭寵，使人刺秦，殺之。|{
	刺，七亦翻。
}

　　3 張儀說魏襄王曰：“梁地方不至千里，卒不過三十萬，地四平，無名山大川之限，卒戍楚、韓、齊、趙之境，|{
	戍，舂遇翻；字從“人”，從“戈”，人荷戈，所以戍也。
	梁地南接楚，西接韓，東接齊，北接趙。
}
守亭、障者不過十萬，|{
	說文：亭，民所安定也，道路所舍也。
	障，堡障也，隔也，塞也，所以隔塞敵人也。
}
梁之地勢固戰場也。
	夫諸侯之約從，盟於洹水之上，結爲兄弟以相堅也。|{
	事見上卷顯王二十六年。
	夫，音扶。
	從，子容翻。
	洹，于元翻。
}
今親兄弟同父母，尚有爭錢財相殺傷，而欲恃反覆蘇秦之餘謀，其不可成亦明矣？
大王不事秦，秦下兵攻河外，據卷衍、酸棗，|{
	後漢志：卷縣屬河南郡，酸棗縣屬陳留郡。
	水經注：河水逕卷縣北，又東至酸棗、延津，二邑皆河津之要也。
	卷，逵員翻。
	衍，以善翻。
}
劫衛，取陽晉，則趙不南，趙不南則梁不北，梁不北則從道絕，從道絕則大王之國欲毋危不可得也。|{
	從道，謂約從之路也。
	從，子容翻。
}
故願大王審定計議，且賜骸骨。rq |{
	人臣委身以事君，身非我之有矣，故於其乞退也，謂之乞骸骨。
	骸，戶皆翻。
}
魏王乃倍從約，|{
	倍，蒲妹翻。
}
而因儀以請成于秦。
	張儀歸，復相秦。|{
	儀罷秦相相魏，見上卷顯王四十七年。
	相，息亮翻。
}

　　4 魯景公薨，子平公旅立。|{
	諡法：由義而濟曰景；布義行剛曰景。
}

　　五年（乙巳，西元前三一六年）

　　1 巴、蜀相攻擊，|{
	巴，春秋巴子之國。
	蜀，蠶叢、魚鳧之後。
	華陽國志曰：昔蜀王封其弟于漢中，號曰苴侯，因命其邑曰葭萌。
	苴侯與巴王爲好。
	後巴與蜀爲讎，蜀王怒，伐苴侯，苴侯奔巴。
	巴求救于秦，秦伐蜀，蜀王敗死。
	秦滅蜀，因遂滅巴、苴，置巴、蜀二郡。
	史記正義曰：巴子城在合州石鏡縣南五裡，故墊江縣也。
	宋白曰：巴子後理閬中。
	揚雄蜀本紀曰：蜀王本治廣都樊鄉，徙居成都。
	華，戶化翻。
	苴，子餘翻。
	葭，音家。
	萌，謨耕翻。
	墊，音疊。
	閬，音浪。
}
俱告急于秦。
	秦惠王欲伐蜀，以爲道險陿難至，|{
	陿與狹同。
	漢書趙充國傳註：山附而夾水曰陿。
}
而韓又來侵，猶豫未能決。|{
	說文：猶，玃屬，居山中；聞人聲，豫登木，無人乃下。
	世謂不決曰猶豫。
	一說，隴西謂犬子爲猶，犬導人行，忽先忽後，故曰猶豫。
	又一說，猶豫，犬也，犬爲人行，好先行，卻住以俟其人，百步之間，如是者數四；先者，豫也，遂曰猶豫。
	猶，夷周翻，又餘救翻。
	玃，厥縛翻。
	爲，於偽翻。
	好，呼到翻。
}
司馬錯請伐蜀。|{
	史記：重、黎之後，至周宣王時爲程伯休父，爲司馬氏。
	錯，七各翻，又七故翻。
	重，直龍翻。
	父，音甫。
}
張儀曰：“不如伐韓。”王曰：“請聞其說。”儀曰：“親魏，善楚，下兵三川，攻新城、宜陽，|{
	伊水、洛水、河水爲三川。
	秦後置三川郡，漢改爲河南郡。
	班志，新城縣屬河南郡。
	括地志：洛州伊闕縣本漢新城縣，在州南七十裡。
	隋文帝改新城爲伊闕，取伊闕山爲名。
}
以臨二周之郊，|{
	周分爲東、西，故曰二周。
}
據九鼎，|{
	昔夏禹貢金九牧，鑄鼎象物，桀有昏德，鼎遷于商；商紂暴虐，鼎遷于周；成王定鼎於郟鄏，寶之，以爲三代共器。
	夏，戶雅翻。
	郟，音夾。
	鄏，音辱。
}
按圖籍，|{
	圖籍，謂天下之圖籍，周官職方氏所掌是也。
}
挾天子以令于天下，天下莫敢不聽，此王業也。
	臣聞爭名者于朝，爭利者于市。
	今三川、周室，天下之朝市也，|{
	朝，直遙翻。
	周禮大宗伯注云：朝，猶朝也，欲其來之早也。
	人君昕旦親政貴早，聲轉爲朝。
	猶朝，陟遙翻。
}
而王不爭焉，顧爭于戎翟，去王業遠矣。”|{
	翟，與狄同。
}
司馬錯曰：“不然。
	臣聞欲富國者務廣其地，欲強兵者務富其民，欲王者務博其德，|{
	欲王，於況翻，又如字。
}
三資者備而王隨之矣。
	今王地小民貧，故臣願先從事于易。|{
	易，弋豉翻。
}
夫蜀，西僻之國而戎翟之長也，|{
	夫，音扶。
	長，知丈翻。
}
有桀、紂之亂；以秦攻之，譬如使豺狼逐羣羊；|{
	豺，徂齋翻。
}
得其地足以廣國，取其財足以富民，繕兵不傷衆而彼已服焉。|{
	彼，謂蜀也。
}
拔一國而天下不以爲暴，
利盡四海而天下不以爲貪，
是我一舉而名實附也，
而又有禁暴止亂之名。
今攻韓，劫天子，惡名也，而未必利也；
又有不義之名，而攻天下所不欲，危矣。
臣請論其故：周，天下之宗室也。|{
	周室爲天下所宗，故謂之宗室。
}
齊，韓之與國也。|{
	鄰國相親睦者，謂之與國。
}
周自知失九鼎，韓自知亡三川，將二國並力合謀，以因乎齊、趙而求解乎楚、魏，|{
	並，必正翻。
	求解者，先與之構怨隙而今求和解也。
}
以鼎與楚，以地與魏，王弗能止也。
	此臣之所謂危也。
	不如伐蜀完。”|{
	完，全也。
	言以兵伐蜀，十全必取也。
}
王從錯計，|{
	錯，七各翻，又七故翻。
}
起兵伐蜀：十月取之。|{
	取，言易也。
	易，弋豉翻。
}
貶蜀王，更號爲侯；|{
	貶，悲檢翻。
	更，工衡翻。
}
而使陳莊相蜀。|{
	相，息亮翻。
}
蜀旣屬秦，秦以益強，富厚，輕諸侯。


　　2 蘇秦旣死，|{
	三年，蘇秦死于齊。
}
秦弟代、厲亦以遊說顯於諸侯。|{
	說，式芮翻。
}
燕相子之與蘇代婚，欲得燕權。
	蘇代使於齊而還，|{
	燕，因肩翻。
	相，息亮翻。
	使，疏吏翻。
	還，從宣翻。
}
燕王噲問曰：“齊王其霸乎？”|{
	噲，苦夬翻。
}
對曰：“不能。”王曰：“何故？”對曰：“不信其臣。”於是燕王專任子之。
	鹿毛壽謂燕王曰：|{
	劉伯莊曰：鹿毛壽，人姓名；又曰潘壽。
	春秋後語作“唐毛壽”。
	徐廣曰：一作“厝毛”。
	如徐廣一作之說，當作“厝”。
	厝，音秦昔翻。
	清河有厝縣。
}
lq人之謂堯賢者，以其能讓天下也。
	今王以國讓子之，是王與堯同名也。”燕王因屬國於子之，|{
	屬，之欲翻，付也，托也。
}
子之大重。
	或曰：“禹薦益而以啟人爲吏，|{
	孟子曰：禹薦益于天，禹崩，天下之人不之益而之啟，
	曰：“吾君之子也。”
	索隱曰：人，猶臣也。
	謂以啟臣爲益吏。
	索，山客翻。
}
及老而以啓爲不足任天下，|{
	任，音壬。
}
傳之於益。
	啓與交黨攻益，奪之，天下謂禹名傳天下於益而實令啓自取之。|{
	按或曰一段事，與師春紀伊尹放太甲，潜出自桐，殺伊尹，事頗相類，古書雜記固多也。
}
今王言屬國於子之而吏無非太子人者，是名屬子之而實太子用事也。rq
王因收印綬，自三百石吏已上而效之子之。|{
	後漢書輿服志曰：三王俗化雕文，詐偽漸生，始有印綬，以檢奸萌。
	周禮掌節有璽節，鄭氏注云：今之印章也。
	綬，組綬。
	古者佩玉以綬貫之。
	漢承秦制，乘輿璽綬；諸王以下，印以金、銀、銅爲差，綬以赤、紫、青、黑、黃爲差。
	印，信也，刻文合信也。
	綬，受也，轉相授受也。
	三百石吏，銅印，黑綬或黃綬。
	王制：諸侯大國之卿，食祿以田計之，爲三十二夫之入。
	戰國之卿，食祿萬鐘，其僭差不度甚矣。
	漢制：三公秩萬石，至於鬥食佐吏，凡十六等。
	三百石吏，第十等，奉月四十斛。
	綬，音受。
	璽，斯氏翻。
	組，祖五翻。
	乘，繩證翻。
	奉，與俸同，音扶用翻。
}
子之南面行王事，而噲老，不聽政，顧爲臣，|{
	顧，反也。
	噲，苦夬翻。
}
國事皆决于子之。|{
	爲後燕亂張本。
}

　　六年（丙午，西元前三一五年）

　　1 王崩，子赧王延立。


　　赧王上|{
	劉伯莊曰：赧，慚之甚也。
	輕微危弱，寄住東、西，足爲慚赧，故號之曰赧；諡法本無赧字也。
	赧，音奴版翻。
}

　　元年（丁未，西元前三一四年）

　　1 秦人侵義渠，得二十五城。|{
	義渠，戎國名。
	按上卷顯王四十二年，
	秦縣義渠，以其君爲臣，是已得義渠矣。
	今又侵得二十五城，何也？
	蓋先此秦以義渠爲縣，君爲臣，
	雖臣屬於秦，義渠之國未滅也，秦稍蠶食侵其地。
	今得二十五城，義渠之國所餘無幾矣。
	蓋秦兼併諸侯，不盡其國不止也。
	左傳：有鐘鼓曰伐，無曰侵。
	谷梁傳：苞人民、驅牛馬曰侵。
	斬樹木、壞宮室曰伐。
	無幾，居豈翻。
	傳，直戀翻。
	壞，音怪。
}

　　2 魏人叛秦，秦人伐魏，取曲沃而歸其人。
	又敗韓於岸門，|{
	續漢志，潁川郡穎隂縣有岸亭。
	註引徐廣云；岸亭，卽岸門。
	括地志：岸門在今許州長社縣東北二十八裡，今名長武亭。
	敗，補邁翻。
}
韓太子倉入質于秦以和。|{
	質，音致。
}

3 燕子之爲王三年，國内大亂。
  將軍市被與太子平謀攻子之。
  齊王令人謂太子曰：|{
	令，廬經翻。
}
“寡人聞太子將飭君臣之義，
明父子之位，寡人之國\fbox{雖小}唯太子所以令之。”|{
	飭，整也，脩也，治也。
	治，直之翻。
	飭君臣之義，言太子平將治子之僭王之罪也。
	明父子之位，言太子平當繼其父噲之位也。
	令，力政翻，命令也，號令也。
}
太子因要黨聚衆，|{
	要，一遥翻，要結也。
}
使市被攻子之，不克。市被反攻太子。搆難數月，|{
	難，乃旦翻。
}
死者數萬人，百姓恫恐。|{
	恫，它紅翻，痛也。
}
齊王令章子將五都之兵，因北地之衆以伐燕。|{
	將，卽亮翻，又音如字，領也。
	邑有先王之廟曰都。
	或曰：都，邑之大者。
	北地，齊之北境也，蓋漢千乘、清河、勃海之地。
	燕，因肩翻；下同。
	乘，繩證翻。
}
燕士卒不戰，城門不閉。
	齊人取子之，醢之，|{
	醢，呼改翻，肉醬也。
}
遂殺燕王噲。|{
	噲，苦夬翻。
}

齊王問孟子曰：
“或謂寡人勿取燕，或謂寡人取之。
	以萬乘之國伐萬乘之國，|{
	古者天子之地方千里，出兵車萬乘。
	七國兼併以強大，于時皆爲萬乘之國。
	乘，繩證翻。
}
五旬而舉之，|{
	十日爲旬，五旬，五十日。
}
人力不至於此；
不取，必有天殃。|{
	殃，咎也，禍也。
}
取之何如？”
孟子對曰：
“取之而燕民悅則取之，古之人有行之者，武王是也。
	取之而燕民不悅則勿取，古之人有行之者，文王是也。
	以萬乘之國伐萬乘之國，簞食壺漿以迎王師，|{
	簞，竹器也；圓曰簞，方曰笥。
	簞，音丹。
	食，祥吏翻，熟食也。
	漿，水也，酢漿也。
	笥，相吏翻。
	酢，倉故翻。
}
豈有他哉？
避水火也。
如水益深，如火益熱，亦運而已矣！”|{
	運，轉也。
	言燕之民將轉而之他國也。
}

　　諸侯將謀救燕，齊王謂孟子曰：“諸侯多謀伐寡人者，何以待之？”
對曰：“臣聞七十裡爲政於天下者，湯是也；未聞以千里畏人者也。
	書曰：『徯我後，後來其蘇。』|{
	書仲虺之誥之辭。
	徯，戶禮翻，待也。
	後，君也。
}
今燕虐其民，王往而征之，民以爲將拯己於水火之中也，|{
	拯，上舉也，援也，救也，助也，音之淩翻。
}
簞食壺漿以迎王師。
	若殺其父兄，系累其子弟，|{
	趙岐曰：系累，縛結 也。
	系戶計翻。
	累，力追翻。
}
毀其宗廟，遷其重器。|{
	重器，國之鎮寶。
}
如之何其可也！天下固畏齊之強也，今又倍地|{
	齊並燕則地倍其舊。
	燕，因肩翻。
}
而不行仁政，是動天下之兵也。
	王速出令。
	反其旄倪，|{
	令，力政翻。
	趙岐曰：旄，老旄；倪，弱小。
	陸德明曰：倪，謂翳倪小兒也。
	記曲禮曰：八十、九十曰耄，注云：耄，惛忘也。
	旄，讀曰耄。
	倪，五兮翻。
	翳，與繄同，音煙兮翻。
}
止其重器，謀于燕衆，置君而後去之，則猶可及止也。”
齊王不聽。


　　已而燕人叛。|{
	是時燕人雖未立太子平，固已相帥叛齊矣。
}
王曰：“吾甚慚於孟子。”
陳賈曰：“王無患焉。”
乃見孟子，曰：“周公何人也？”
曰：“古聖人也。”
陳賈曰：“周公使管叔監商，|{
	古殷，商通稱，商者，以始封爲國號，殷者，以都亳爲國號。
	按孟子，陳賈只云lq監殷”，今通鑒云lq監商”，避宋廟諱也。
	監，古銜翻。
}
管叔以商畔也。
	周公知其將畔而使之與？”|{
	畔，與叛同。
	與，讀曰歟，下同。
}
曰：“不知也。”
陳賈曰：“然則聖人亦有過與？”
曰：“周公，弟也，管叔，兄也，
	周公之過不亦宜乎！
	且古之君子，過則改之；
	今之君子，過則順之。
	古之君子，其過也如日月之食，民皆見之；
	及其更也，|{
	更，工衡翻，更改。
}
	民皆仰之。
	今之君子，豈徒順之，又從爲之辭！”

　　4 是歲，齊宣王薨，子閔王地立。|{
	閔，讀曰閔。
}

　　二年（戊申，西元前三一三年）

　　1 秦右更疾伐趙，|{
	右更，秦爵第十四。
	師古曰：左、右、中更，皆主領更卒而部其役使也。
	更，工衡翻。
}
拔藺，虜其將莊豹。|{
	莊姓有出於宋者，左傳所謂戴、武、莊之族是也；有出於楚者，楚莊王之後，莊蹻是也。
	齊之莊暴，楚之莊辛，蒙之莊周，與此莊豹，其時適相先後，莫能審其所自出。
}

　　2 秦王欲伐齊，患齊、楚之從親，|{
	從，子容翻。
}
乃使張儀至楚，說楚王曰：“大王誠能聽臣，閉關絕約于齊，|{
	說，式芮翻。
	閉關者，古之列國各置關尹，敵國賓至，關尹以告，則行理以節逆之。
	閉關則距絕其使，不爲通也。
	使，疏吏翻。
}
臣請獻商於之地六百里，使秦女得爲大王箕帚之妾，|{
	於，如字。
	箕帚之妾，猶言備灑掃也。
	帚，止酉翻，彗也。
}
秦、楚嫁女娶婦，長爲兄弟之國。”
楚王說而許之。|{
	說，讀曰悅。
}
羣臣皆賀，陳軫獨吊。|{
	陳姓出於舜，周武王封舜後於陳，子孫以國爲氏。
}
王\textbf{\large{怒}}曰：“寡人不興師而得六百里地，何弔也？”
對曰：“不然。
	以臣觀之，商於之地不可得而齊、秦合，齊、秦合則患必至矣。” 
	王曰：“有說乎？”
	對曰：“夫秦之所以重楚者，以其有齊也。|{
	夫，音扶，發語辭。
}
今閉關絕約于齊則楚孤，秦奚貪夫孤國而與之商於之地六百里！張儀至秦，必負王。
	是王北絕齊交，西生患于秦也，|{
	楚東北接齊，西接秦。
}
兩國之兵必俱至。
	爲王計者，不若陰合而陽絕于齊，使人隨張儀，苟與吾地，絕齊未晚也。”
	王曰：“願陳子閉口，毋複言，以待寡人得地！”|{
	毋，音無，毋者，禁止之辭。
	複，扶又翻，再又也。
}
乃以相印授張儀，|{
	相，息亮翻。
}
厚賜之。
遂閉關絕約于齊，使一將軍隨張儀至秦。|{
	班固百官表：將軍，週末官，秦、漢因之。
}

　　張儀詳墮車，|{
	詳，讀曰佯，詐也。
}
【章：乙十一行本正作“佯”。】不朝三月。|{
	朝，直遙翻。
}
楚王聞之，曰：“儀以寡人絕齊未甚邪？”|{
	邪，餘遮翻。
	邪，疑辭也。
}
乃使勇士宋遺借宋之符，北罵齊王。|{
	旣閉關絕約，則齊、楚之信使不通，故使宋遺借宋符以至齊。
	宋，姓也。
	周武王封微子于宋，子孫以國爲氏。
}
齊王大怒，折節以事秦，|{
	折，而設翻。
}
齊、秦之交合。|{
	儀歸而詐疾，待齊、秦之交合乃朝。
}
張儀乃朝，見楚使者曰：“子何不受地？從某至某，廣袤六裡。”|{
	朝，直遙翻。
	使，疏吏翻。
	東西曰廣，南北曰袤。
	廣，古曠翻，又讀如字。
	袤，音茂。
}
使者怒，還報楚王。|{
	還，從宣翻，又音如字。
}
楚王大怒，欲發兵而攻秦。
陳軫曰：
	“軫可發口言乎？
	攻之不如因賂之以一名都，與之並力\fbox{\xout{\small{}兵}}；
	而攻齊，是我亡地于秦，取償于齊也。|{
	償，辰羊翻，報也。
}
今王已絕于齊而責欺于秦，是吾合齊、秦之交而來天下之兵也，國必大傷矣！”楚王不聽，使屈匄帥師伐秦。|{
	屈，姓也，音九勿翻，匄，居大翻。
	帥，讀曰率。
}
秦亦發兵使庶長章擊之。|{
	長，知丈翻。
	按史記樗裡子傳，庶長章，姓魏。
}


　　三年（己酉，西元前三一二年）

　　1 春，秦師及楚戰於丹陽，|{
	索隱曰：此丹陽在漢中。
	劉昭曰：南郡枝江縣有丹陽聚，卽秦破楚處。
	李輿地紀勝曰：丹陽在今歸州秭歸縣東八裡屈沱楚王城是也。
	余按楚遺屈匄伐秦，秦發兵逆擊之，枝江之丹陽則距郢逼近，秭歸之丹陽則不當秦、楚之路。
	索隱因下文遂取漢中，卽謂丹陽在漢中，皆非也。
	此丹陽謂丹水之陽。
	班志：丹水出上洛塚嶺山，東至析入鈞水，其水蓋在弘農丹水、析兩縣之間，武關之外也。
	秦、楚交戰當在此水之陽。
	楚師旣敗，秦師乘勝取上庸路西入以收漢中，其勢易矣。
	索，山客翻。與埴同。
	屈，九勿翻。
	塚，知隴翻。
	易，弋豉翻。
}
楚師大敗，斬甲士八萬，虜屈匄及列侯、執圭七十餘人，|{
	執圭，楚爵也，執圭而朝者也。
}
遂取漢中郡。|{
	自沔陽、成固至新城、上庸，時皆漢中郡之地。
	釋名曰：郡，羣也，人所羣聚也。
	黃義仲十三州記曰：郡之言君也。
	改公侯之封而言君者，至尊也。
	今郡字，“君”在其左，“邑”在其右，君爲元首，邑以載民，故取名於君，謂之郡。
}
楚王悉發國內兵以複襲秦，|{
	複，扶又翻。
}
戰于藍田，|{
	班志，藍田縣屬京兆，秦孝公置。
	史記正義曰：藍田縣在雍州東南八十裡。
	從藍田關入藍田縣，時楚襲秦深入。
}
楚師大敗。
	韓、魏聞楚之困，南襲楚，至鄧。|{
	鄧，春秋鄧國之地。
	班志，鄧縣屬南陽郡。
	杜預曰：潁川召陵縣西有鄧城。
	括地志曰：故鄧城在豫州郾陵縣東三十五裡，所謂在古召陵西十裡者也。
	召，讀曰邵。
}
楚人聞之，乃引兵歸，割兩城以請平于秦。


　　2 燕人共立太子平，是爲昭王。|{
	燕，因肩翻。
}
昭王于破燕之後\fbox{\xout{卽位}}。|{
	言燕國爲齊所破，已承其後也。
}
吊死問孤，與百姓同甘苦，卑身厚幣以招賢者。
	謂郭隗曰：“齊因孤之國亂而襲破燕，孤極知燕小力少，|{
	臧文仲曰：列國有凶稱孤，禮也。
	杜預曰：列國諸侯無凶則稱寡人。
	郭姓出於周之虢公，世亦謂虢公爲郭公。
	隗，五罪翻。
	少，始紹翻。
}
不足以報；然誠得賢士與共國，以雪先王之恥，|{
	謂燕王噲破國之恥。
	噲，苦夬翻。
}
孤之願也。
	先生視可者，得身事之！”郭隗曰：“古之人君有以千金使涓人求千里馬者，|{
	春秋以來，諸侯之國有涓人，秦、漢之間有中涓。
	師古曰：涓，潔也。
	言其在中主知潔清灑掃之事，蓋王之親舊左右也。
	應劭曰：涓人如謁者。
	涓，古玄翻。
	灑，所賣翻；掃，所報翻；又皆音如字。
}
馬已死，買其首五百金而返。
	君大怒，涓人曰：『死馬且買之，況生者乎！馬今至矣。』不期年，千里之馬至者三。|{
	期，讀曰朞。
}
今王必欲致士，先從隗始，況賢於隗者，豈遠千里哉！”|{
	言燕王若加禮于郭隗，則四方之賢士聞之，將不以千里爲遠而來。
}
於是昭王爲隗改築宮而師事之。
	於是士爭趣燕：|{
	爲，於偽翻。
	趣，七喻翻。
}
樂毅自魏往，劇辛自趙往。|{
	劇，竭戟翻。
	劇，姓；辛，名。
	劇姓莫知其所自出。
	班志，北海郡有劇縣，蓋其先以縣爲姓也。
}
昭王以樂毅爲亞卿，任以國政。|{
	爲燕用樂毅破齊張本。
}

　　3 韓宣惠王薨，子襄王倉立。


　　四年（庚戌，西元前三一一年）

　　1 蜀相殺蜀侯。|{
	相，息亮翻。
	蜀相，蓋陳莊也。
}

　　2 秦惠王使人告楚懷王，請以武關之外易黔中地。|{
	武關，左傳之少習，地在漢弘農郡析縣西百七十裡，道通南陽。
	晉太康地志曰：武關當冠軍西。
	括地志曰：武關在商州上洛縣東。
	武關之外，蓋秦丹、析、商於之地。
	黔，音琴。
	少，始照翻。
	冠，工玩翻。
	於，音如字。
}
楚王曰：“不願易地，願得張儀而獻黔中地。”
張儀聞之，請行。
王曰：“楚將甘心於子，|{
	楚王以墮張儀之詐，故欲甘心焉。
}
柰何行？”張儀曰：“秦強楚弱，大王在，楚不宜敢取臣。
	且臣善其嬖臣靳尚，|{
	嬖，匹計翻，又卑義翻。
	靳，居焮翻，姓也。
}
靳尚得事幸姬鄭袖，|{
	鄭，以國爲氏。
	lq袖”，戰國策作“袖”，古字也。
}
袖之言，王無不聽者。”
遂往。
楚王囚，將殺之。
靳尚謂鄭袖曰：“秦王甚愛張儀，將以上庸六縣及美女贖之。|{
	上庸，春秋庸國。
	班志，上庸縣屬漢中郡。
	史記正義：上庸縣，今房州。
	宋白曰：今房州竹山縣古城，卽漢上庸縣。
}
王重地尊秦，秦女必貴而夫人斥矣。”
於是鄭袖日夜泣于楚王曰：“臣各爲其主耳。|{
	爲，幹偽翻。
}
今殺張儀，秦必大怒。
	妾請子母俱遷江南，毋爲秦所魚肉也。”
	王乃赦張儀而厚禮之。
	張儀因說楚王曰：“夫爲從者無以異於驅羣羊而攻猛虎，不格明矣。|{
	說，式芮翻。
	夫，音扶。
	從，子容翻。
	格，當也。
	劉伯莊曰：格，各額翻，其字宜從“手”。
	餘據字書，格，擊也，鬭也，從“木”亦通。
}
今王不事秦，秦劫韓驅梁而攻楚，則楚危矣。
秦西有巴、蜀，治船積粟，浮岷江而下，|{
	治，直之翻。
	江水出蜀郡湔氐道之岷山，故謂之岷江。
	釋名曰：江，共也；小流入其中，所公共也。
}
一日行五百餘裡，不至十日而拒【章：十二行本“拒”作“距”；乙十一行本同。】捍關，|{
	徐廣曰：巴郡魚複縣有捍關。
	史記正義曰：在峽州巴山縣界。
	捍，寒旦翻。
}
捍關驚則從境以東盡城守矣，|{
	境，楚境也。
	捍關，楚之西境，從境以東，謂捍關以東也。
}
黔中、巫郡非王之有。|{
	黔，巨今翻。
	班志，巫縣屬南郡。
	酈道元曰：縣故楚之巫郡。
	杜佑曰：今歸州巴東縣是也。
}
秦舉甲出武關，則北地絕。|{
	北地，楚北境之地，陳、蔡、汝、潁是也。
}
秦兵之攻楚也，危難在三月之內。|{
	難，乃旦翻。
}
而楚待諸侯之救在半歲之外，夫待弱國之救，忘強秦之禍，此臣所爲大王患也。|{
	夫，音扶。
	爲，於偽翻。
}
大王誠能聽臣，臣請令秦、楚長爲兄弟之國，無相攻伐。”|{
	令，力丁翻。
}
楚王已得張儀而重出黔中地，|{
	重，難也。
	以地爲重，意難割棄之。
}
乃許之。


張儀遂之韓，說韓王曰：“韓地險惡山居，|{
	之，如也，自楚如韓也。
	韓有宜陽、成皋，南盡魯陽，皆山險之地。
	說，式芮翻。
}
五穀所生，非菽而麥，|{
	菽，式竹翻，豆也。
}
國無二歲之食，見卒不過二十萬。|{
	見卒，見在之兵。
	見，賢遍翻。
}
秦被甲百余萬。|{
	被，皮義翻。
}
山東之士被甲蒙胄以會戰，秦人捐甲徒裼以趨敵，|{
	胄，今謂之兜鍪。
	捐，與專翻，棄也。
	徒，徒行也。
	裼，音錫，袒也。
	趨，七喻翻。
	鍪，音牟。
}
左挈人頭，右挾生虜。
	夫戰孟賁、烏獲之士以攻不服之弱國，|{
	挾，戶頰翻。
	孟賁、烏獲，古之勇士。
	賁，音奔。
}
無異垂千鈞之重於鳥卵之上，必無幸矣。|{
	三十斤爲鈞。
	必無幸矣，言無幸而獲全之理。
}
大王不事秦，秦下甲據宜陽，塞成皋，|{
	下，遐稼翻。
	塞，悉則翻。
}
則王之國分矣，鴻台之宮，桑林之苑，非王之有也。
爲大王計，莫如事秦以攻楚，以轉禍而悅秦，計無便於此者。”
韓王許之。


張儀歸報，秦王封以六邑，號武信君。
複使東說齊王曰：“從人說大王者|{
	複，扶又翻。
	從人，合從之人也。
	從，子容翻。
	說，式芮翻。
}
必曰：『齊蔽于三晉，地廣民衆，兵強士勇，雖有百秦，將無柰齊何。』
大王賢其說而不計其實。
今秦、楚嫁女娶婦，爲昆弟之國；
韓獻宜陽；梁效河外；|{
	河外，秦蓋以河東爲河外，梁則以河西爲河外，張儀以秦言之也。
}
趙王入朝，割河間以事秦。|{
	朝，直遙翻。
	河間，趙地。
	漢文帝二年，分爲河間國。
	應劭曰：在兩河之間。
	唐爲瀛州。
}
大王不事秦，秦驅韓、梁攻齊之南地，|{
	漢泰山、城陽，齊南境之地也。
}
悉趙兵，渡清河，指博關，臨菑、卽墨非王之有也！|{
	博關在濟州西界之博陵。
	史記正義曰：博關在博州。
	趙兵從貝州渡清河指博關，則漯河以南臨菑、卽墨危矣。
	濟，子禮翻。
	漯，托合翻。
}
國一日見攻，雖欲事秦，不可得也！”
齊王許張儀。

張儀去，西說趙王曰：“大王收率天下以擯秦，秦兵不敢出函谷關十五年。|{
	擯，必刃翻。
	事見上卷顯王三十六年。
}
大王之威行于山東，敝邑恐懼，|{
	春秋以來，列國交聘，行人率自稱其國曰敝邑。
}
繕甲厲兵，力田積粟，愁居懾處，不敢動搖，|{
	懾，之涉翻，怖也，心伏也，失常也，失氣也。
	處，昌呂翻。
}
唯大王有意督過之也。|{
	師古曰：督過，視責也。
	索隱曰：督者，正其事而責之；督過，是深責其過也。
}
今以大王之力，舉巴、蜀，|{
	事見慎靚王五年。
}
並漢中，|{
	事見上二年。
}
包兩周，|{
	元年服韓、魏，則包兩周矣。
}
守白馬之津。|{
	班志，白馬縣屬東郡。
	水經注：白馬津在白馬城之西北。
	白馬城，唐爲滑州治所。
	開山圖曰：白馬津東可二十許裡，有白馬山，山上常有白馬羣行，悲鳴則河決，馳走則山崩，後人因以名縣及津。
	按通鑒不語怪，今此注亦近于怪，姑以廣異聞耳。
}
秦雖僻遠，然而心忿含怒之日久矣。
	今秦有敝甲凋兵軍于澠池，|{
	敝，敗惡也，凋，瘁也，半傷也。
	敗甲凋兵，謙其辭，言軍于澠池，則張其勢以臨趙矣。
	康曰：澠池，趙邑。
	余據趙與韓、魏接境，韓有野王、上党，魏有河東、河內，而澠池則秦地也，漢爲縣，屬弘農郡，趙安能越韓、魏而有之！康說非是。
	澠，莫善翻；又莫忍翻。
}
願渡河，逾漳，據番吾，|{
	言欲自澠池北渡河，又自此東逾漳水而進據番吾，此亦張聲勢以臨趙也。
	番吾，卽漢常山郡之蒲吾縣也。
	劉昭注曰：史記番吾君，杜預云：晉之蒲邑也。
	此說非。
	括地志：番吾故城，在恒州房山縣東二十裡。
	番，音婆，又音盤。
}
會邯鄲之下，願以甲子合戰，正殷紂之事。|{
	武王伐紂，癸亥陳于商郊，甲子昧爽，紂帥其旅若林，會於牧野，前徒倒戈，攻其後以北，遂以勝殷殺紂。
	張儀引以懼趙，其有所侮而動，亦已甚矣。
	邯鄲，趙都，音寒丹。
}
謹使使臣先聞左右。|{
	使臣，上疏吏翻。
}
今楚與秦爲昆弟之國，而韓、梁稱東藩之臣，齊獻魚鹽之地，|{
	齊東瀕於海，海濱廣斥，魚鹽所出也。
	此時齊未嘗獻地于秦，張儀駕說以恐動趙耳。
}
此斷趙之右肩也。
	夫斷右肩而與人鬥，|{
	夫，音扶。
	斷，丁管翻。
}
失其党而孤居，求欲毋危得乎！今秦發三將軍，其一軍塞午道，|{
	索隱曰：午道當在趙之東，齊之西。
	午道，地名也。
	鄭玄云：一縱一橫爲午，謂交道也。
	塞，悉則翻。
}
告齊使渡清河，軍於邯鄲之東，|{
	邯鄲，音寒丹。
}
一軍軍成皋，驅韓、梁軍於河外，|{
	史記正義曰：河外，謂鄭滑州，北臨河。
	餘謂此河外，亦因趙而言之。
}
一軍軍于澠池，約四國爲一以攻趙，趙服必四分其地。|{
	言秦約齊、韓、魏四分趙地。
}
臣竊爲大王計，莫如與秦王面相約而口相結，常爲兄弟之國也。”趙王許之。|{
	當時趙于山東最強，且主從約，張儀說之，亦費辭矣。
}

　　張儀乃北之燕，|{
	燕，因肩翻。
}
說燕王曰：“今趙王已入朝，效河間以事秦。|{
	張儀自趙至燕，借此氣勢而爲是虛言以動燕耳。
	朝，直遙翻。
}
大王不事秦，秦下甲云中、九原。|{
	虞氏記曰：趙自五原河曲築長城，東至陰山，又於河西造大城，一箱崩不就，乃改卜陰山河曲而禱焉，晝見羣鵠游於云中，徘徊經日，見大光在其下，乃卽其處築城，今云中城是也。
	餘謂此亦語怪，酈道元爲後魏書之耳。
	宋白曰：勝州榆林縣界有云中古城，趙武侯所築，秦置云中郡，唐爲單于都護府。
	班志：九原縣屬五原郡。
	漢之五原，卽秦之九原郡也。
	唐爲豐、鹽等州之地。
	宋白曰：唐豐州治九原縣。
	按云中九原，皆在燕之西，秦自上郡朔方下兵則可至。
	史記正義曰：古云中、九原郡皆在勝州。
	云中郡故城在榆林東北四十裡。
	九原郡故城在勝州西界，今連穀縣是。
	下，遐稼翻。
	元爲，於偽翻。
}
驅趙而攻燕。
	則易水、長城非大王之有也！|{
	水經注：易水出涿郡故安縣閻鄉西山，東屆關城西南，卽燕長城門也。
	易水又曆長城而東過范陽、容城、安次、泉州縣南而東入海。
}
且今時齊、趙之于秦，猶郡縣也，不敢妄舉師以攻伐。
	今王事秦，長無齊、趙之患矣。”|{
	以利動之。
}
燕王請獻常山之尾五城以和。|{
	常山，卽北嶽恒山也。
	漢文帝諱恒，改曰常山，置常山郡。
	班志，常山在常山郡上曲陽縣西北，其尾則燕之西南界。
}

　　張儀歸報，未至咸陽，秦惠王薨，子武王立。|{
	索隱曰：武王，名蕩。
}
武王自爲太子時，不說張儀；|{
	說，讀曰悅。
}
及卽位，羣臣多毀短之。|{
	毀短，訾毀而數其短也。
}
諸侯聞儀與秦王有隙，|{
	隙，乞逆翻，怨隙也，釁隙也。
	物之有罅釁者爲有隙，人之與人有怨者亦爲有隙。
}
皆畔衡，複合從。|{
	衡，讀曰橫。
	從，子容翻。
	以此觀之，此時六國之勢，利在合從，而從張儀連衡者，畏秦而搖於儀之說耳。
}

　　五年（辛亥，西元前三一零年）

　　1 張儀說秦武王曰：“爲王計者，東方有變，|{
	韓、魏皆在秦之東。
	說，式芮翻。
}
然後王可以多割得地也。
	臣聞齊王甚憎臣，臣之所在，齊必伐之。
	臣願乞其不肖之身以之梁，|{
	不肖，謙言無所肖似也。
	魏都大樑。
}
齊必伐梁，齊、梁交兵而不能相去，|{
	言兵交不解，各欲去而不能也。
}
王以其間伐韓，|{
	間，居莧翻，間隙也，又居閑翻，中間也。
}
入三川，挾天子，案圖籍，此王業也！”|{
	張儀欲傾周而爲秦；始終以此說爲主。
	挾，戶頰翻。
}
王許之。
	齊王果伐梁，梁王恐。
	張儀曰： lq王勿患也！|{
	言勿以爲患。
}
請令齊罷兵。”|{
	令，盧經翻，使也；下同。
}
乃使其舍人之楚，借使謂齊王曰：|{
	之，往也，如也。
	不敢徑遣人使齊，而往楚借使，借使，言借楚人以爲使。
	借，子夜翻；康資昔切。
	使，疏吏翻。
}
”甚矣王之託儀于秦也！”齊王曰：“何故？”楚使者曰：“張儀之去秦也固與秦王謀矣，欲齊、梁相攻而令秦取三川也。
	今王果伐梁，是王內罷國而外伐與國，|{
	罷，讀曰疲。
}
而信儀于秦王也。”齊王乃解兵還。|{
	還，從宣翻，又如字。
}
張儀相魏一歲，卒。|{
	相，息亮翻。
	卒，子恤翻。
}

　　儀與蘇秦皆以縱橫之術游諸侯，致位富貴，天下爭慕效之。|{
	縱，子容翻。
}
又有魏人公孫衍者，號曰犀首，亦以談說顯名。|{
	說，式芮翻。
}
其餘蘇代、蘇厲、周最、樓緩之徒，紛紜徧於天下，務以辯詐相高，不可勝紀，|{
	姓譜曰：周姓本自周平王子，別封汝川，人謂之周家，因氏焉。
	一云：以赧王爲秦所滅，黜爲庶人，百姓稱爲周家，因氏焉。
	余按商有太史周任，謂爲周姓所自出，夫豈不可！又赧王于時未滅，不可謂周最出於赧王。
	樓姓，夏少康之裔，周封爲東樓公，子孫因氏焉。
	師古曰：紛紜，興作貌，又物多而亂貌。
	勝，音升。
	赧，奴版翻。
	夏，戶雅翻。
	少，始照翻。
	裔，苗裔。
}
而儀、秦、衍最著。|{
	著者，顯著于時。
}

　　孟子論之曰：或謂：“公孫衍張儀豈不大丈夫哉，一怒而諸侯懼，安居而天下熄？”|{
	熄，滅也，火滅爲熄。
	此言天下兵革之事熄滅也。
}
孟子曰：“是惡足爲大丈夫哉！|{
	惡，音烏。
}
君子立天下之正位，行天下之正道，得志則與民由之，不得志則獨行其道，富貴不能淫，貧賤不能移，威武不能詘，|{
	詘，與屈同。
}
是之謂大丈夫。”


揚子法言曰：或問：“儀、秦學乎鬼谷術而習乎縱橫言，安中國者各十餘年，是夫？”|{
	夫，音扶。
}
曰：“詐人也，聖人惡諸。”|{
	惡，烏路翻。
}
曰：“孔子讀而儀、秦行，|{
	謂讀孔子之言而行儀、秦之事。
}
何如也？”
曰：“甚矣鳳鳴而鷙翰也！”|{
	翰，侯旰翻，又侯安翻，羽翰。
}
“然則子貢不爲歟？”
曰：“亂而不解，子貢恥諸。|{
	太史公曰：子貢一出，存魯，亂齊，破吳，強晉而霸越。
	溫公曰：考其年與事皆不合，蓋六國遊說之士托爲之辭，太史公不加考訂，因而記之；
	\underline{揚子雲}亦據太史公書發此語也。
	說，式芮翻。
}
說而不富貴，儀、秦恥諸。”|{
	說，式芮翻。
}
或曰：“儀、秦其才矣乎，跡不蹈已？”|{
	宋鹹曰：蹈，踐也；言儀、秦之才術超卓，自然不踐循舊人之跡。
	踐，慈演翻。
}
曰：“昔在任人，帝而難之。|{
	書舜典：而難任人。
	孔安國注云：任，佞也；難，拒也；言佞人則斥遠之。
	任，音壬。
	難，乃旦翻。
}
不以才乎？
才乎才，非吾徒之才也！”

2 秦王使甘茂誅蜀相莊。|{
	四年，蜀相殺蜀侯，秦武王故誅之。
	史記“莊”作“壯”。
	案秦紀，秦旣得蜀，使陳莊相蜀；從“莊”爲是。
}

3 秦王、魏王會于臨晉。|{
	班志，臨晉縣屬馮翊，故大荔也，秦取之，更名臨晉。
	應劭曰：臨晉水，故名。
	臣瓚曰：晉水在河之東，此縣在河之西，不得臨晉水。
	舊說，秦築高壘以臨晉國，故曰臨晉。
	章懷太子賢曰：臨晉故城，在今同州朝邑縣西南。
	余按唐書地理志，蒲州有臨晉縣。
	宋白曰：漢臨晉縣在今臨晉縣東南十八裡，故解城是也。
	後魏改爲北解縣。
	周省。
	隋分猗氏縣，置桑泉縣。
	唐天寶十二載，改臨晉縣。
	天寶之改縣，必有所據，則應劭臨晉水之說，無可厚非。
	秦之臨晉在河西，臣瓚、章懷之說皆是也。
	更，工衡翻。
	應，乙陵翻。
	瓚，藏旱翻。
	朝，直遙翻。
	解，戶買翻。
	載，祖亥翻。
}

4 趙武靈王納吳廣之女孟姚，|{
	吳姓，以國爲氏。
}
有寵，是爲惠后。|{
	孔穎達曰：后，後也，言其後于天子，亦以廣後胤也。
	戰國諸侯僭王，亦稱其夫人爲后。
}
生子何。|{
	爲立何而長子章爭國張本。
	長，知兩翻。
}

　　六年（壬子，西元前三零九年）

1 秦初置丞相，以樗裡疾爲右丞相。|{
	應劭曰：丞者，承也；相者，助也。
	荀悅曰：秦本次國，命卿二人，故置左右丞相，無三公官。
	樗裡疾，秦惠王之弟也。
	高誘曰：疾居渭南之陰鄉，其裡有大樗樹，故號樗里子。
	相，息亮翻。
	樗，丑於翻。
	誘，羊久翻。
}

七年（癸丑，西元前三零八年）

1 秦、魏會于應。|{
	左傳曰：邘、晉、應、韓，武之穆也。
	杜預注云：應國在襄陽城父縣西。
	余按襄陽無城父縣。
	後漢志，潁川父城縣西南有應鄉，古應國也。
	括地志曰：故應城因應山爲名。
	古之應國在汝州魯山縣東三十裡。
	應，乙陵翻。
	邘，音於。
}

2 秦王使甘茂約魏以伐韓，而令向壽輔行。
甘茂\fbox{至魏}令向壽還，謂王曰：“魏聽臣矣，|{
	令，盧經翻，使也。
	向，式讓翻，姓也。
	姓譜：向姓本自宋文公枝子向文旰，旰孫戌以王父字爲氏。
	余按左傳，向戌本出於宋桓公。
	孟子爲齊卿，出吊于滕，王使王驩爲輔行。
	趙岐注曰：輔行，副使也。
	旰，音幹。
	戌，音恤。
	傳，直戀翻。
	使，疏吏翻。
}
然願王勿伐！”
王迎甘茂於息壤而問其故。|{
	柳宗元曰：地長隆然而起，夷之而益高者爲息壤。
	異書有云：鯀竊帝之息壤以堙洪水。
	意者此所謂息壤，蓋以地長得名。
	長，知兩翻。
}
對曰：“宜陽大縣，其實郡也。|{
	杜佑曰：春秋時列國相滅，多以其地爲縣，則縣大而郡小，
	故趙鞅曰：“上大夫受縣，下大夫受郡。”至於戰國，則郡大而縣小矣，
	故甘茂曰：“宜陽大縣。其實郡也。”
	漢官儀曰：凡郡：或以列國，陳、魯、齊、吳是也；
	或以舊邑，長沙、丹陽是也；
	或以山陵，泰山，山陽是也；
	或以川原，西河，河東是也；
	或以所出，金城城下得金，酒泉泉味如酒、豫章樟樹生庭、雁門雁之所育是也；
	或以號令，夏禹合諸侯，大計東冶之山會計，因名會稽是也。
	令，力正翻。
	名會，古外翻。
}
今王倍數險，行千里，攻之難。|{
	倍，與背同，音蒲妹翻。
	數險，謂函穀及三崤之險。
}
魯人有與曾參同姓名者殺人，人告其母，其母織自若也。|{
	參，所金翻，一音七南翻。
}
及三人告之，其母投杼下機，逾牆而走。|{
	杼，直呂翻。
	說文曰：杼，機之持緯者，蓋今所謂梭。
	梭，蘇禾翻。
}
臣之賢不若曾參，王之信臣又不如其母，疑臣者非特三人，臣恐大王之投杼也。
魏文侯令樂羊將而攻中山，三年而拔之。|{
	事見一卷威烈王二十三年。
	令，音盧經翻。
	將，卽亮翻。
}
反而論功，文侯示之謗書一篋。|{
	謗，訕也，毀也。
	篋，竹笥也，音古頰翻。
}
樂羊再拜稽首曰：‘此非臣之功，君之力也！’|{
	稽首，首至地也。
	稽，音啟。
}
今臣，羇旅之臣也，|{
	甘茂，楚下蔡人，故云然。
	羇，居宜翻，寄也。
	旅，客也。
}
樗裡子、公孫奭挾韓而議之，王必聽之，|{
	樗，丑於翻。
	奭，施只翻。
	挾，戶頰翻。
}
是王欺魏王而臣受公仲侈之怨也。”|{
	公仲侈，韓相也。
}
王曰：“寡人弗聽也，請與子盟！”
乃盟於息壤。
	秋，甘茂、庶長封帥師伐宜陽。|{
	長，知丈翻。
	帥，讀曰率。
}

　　八年（甲寅，西元前三零七年）

　　1 甘茂攻宜陽，五月而不拔。
	樗裡子、公孫奭果爭之。
	秦王召甘茂，欲罷兵。
	甘茂曰：“息壤在彼。”|{
	征前盟也。
}
王曰：“有之。”
因大悉起兵以佐甘茂，|{
	佐，助也。
}
斬首六萬，遂拔宜陽。
	韓公仲侈入謝于秦以請平。|{
	請平，猶請和也。
}

　　2 秦武王好以力戲，|{
	好，呼到翻。
}
力士任鄙、烏獲、孟說皆至大官。|{
	烏，姓也。
	春秋時，齊有大夫烏枝鳴。
	姓譜：孟姓，魯桓公之子仲孫之胤，仲孫爲三桓之孟，故曰孟氏。
	任，音壬。
	說，讀曰悅。
}
八月，王與孟說舉鼎，絕脈而薨；|{
	脈，莫獲翻。
	脈者，系絡臟腑， 其血理分行于支體之間，人舉重而力不能勝，故脈絕而死。
	按史記甘茂傳云：武王至周而卒于周。
	蓋舉鼎者，舉九鼎也。
	世家以爲龍文赤鼎。
	史記“脈”作“臏”。
}
族孟說。|{
	族者，誅夷其族。
}
武王無子，異母弟稷爲質于燕，|{
	質，音致。
	燕，因肩翻。
}
國人逆而立之，|{
	逆，迎也。
}
是爲昭襄王。
	昭襄王母羋八子，|{
	羋，楚姓也。
	漢因秦制，嫡稱皇后，次稱夫人，又有美人、良人、八子、七子、長使、少使之號。
	美人爵視二千石，比少上造。
	八子視千石，比中更。
	羋，亡氏翻。
}
楚女也，實宣太后。


　　3 趙武靈王北略中山之地，|{
	略地之師速而疾。
	杜預曰：略者，總攝巡行之名也。
}
至房子，|{
	班志，房子縣屬常山郡。
	史記正義曰：房子，今趙州縣。
	宋白曰：天寶元年改曰臨城。
}
遂至【章：十二行本“至”作“之”；乙十一行本同；孔本同；張校同；退齋校同。】代，北至無窮，|{
	自代北出塞外，大漠數千里，故日無窮。
	戰國策，武靈王曰：“昔先君襄王與代交地，城境封之，名曰無窮之門，所以詔後而期遠也。”
	}
西至河，登黃華之上。|{
	史記正義曰：黃華，蓋黃河側之山名。
}
與肥義謀胡服騎射以教百姓，|{
	騎，奇寄翻。
}
曰：“愚者所笑，賢者察焉。
	雖驅世以笑我，胡地、中山，吾必有之！”
	遂胡服。


　　國人皆不欲，公子成稱疾不朝。|{
	朝，直遙翻。
}
王使人請之曰：“家聽於親，|{
	親，謂父母。
}
國聽於君。
	今寡人作教易服而公叔不服，吾恐天下議己【章：十二行本“己”作“之”；乙十一行本同；孔本同；張校同，退齋校同。】也。
	制國有常，利民爲本；從政有經，令行爲上。|{
	令，力政翻。
}
明德先論於賤，而從政先信於貴，|{
	德欲其下及，故先論於賤；卑賤者感其德，則德廣所及可知矣。
	法行自貴近始，故先信於貴；貴近者奉法，則法之必行可知矣。
}
故願慕公叔之義以成胡服之功也。”
公子成再拜稽首曰：|{
	稽，音啟。
}
“臣聞中國者，聖賢之所教也，禮樂之所用也，遠方之所觀赴也，蠻夷之所則效也。
	今王舍此而襲遠方之服，|{
	則，法也。
	舍，讀曰舍。
	襲，重衣也。
}
變古之道，逆人之心，臣願王孰圖之也！”|{
	孰，古熟字，通。
}
【章：十二行本正作“熟”；乙十一行本同；孔本同。】使者以報。
	王自往請之，|{
	使，疏吏翻。
}
曰：“吾國東有齊、中山，|{
	按趙都邯鄲，東接于齊，中山在其東北，故史記趙世家載武靈王之言曰：“吾國東有河薄落之水，與齊、中山同之。”
	蓋河、薄落之水在趙之東，與齊、中山同此地險也。
}
北有燕、東胡，西有樓煩、秦、韓之邊。|{
	史記正義曰：營州之境，卽東胡、烏丸之地。
	林胡、樓煩，卽嵐、勝之北也。
	班志：雁門郡樓煩縣。
	應劭注云：故樓煩胡地。
	嵐、勝以南，石州離石、藺等，七國時趙邊也，與秦隔河。
	晉、洺、潞、澤等州，皆七國時韓地，趙之西邊地。
	燕，因肩翻。
}
今無騎射之備，則何以守之哉？|{
	騎，奇寄翻
	}
先時中山負齊之強兵，侵暴吾地，系累吾民，|{
	先，悉薦翻。
	累，力追翻。
}
引水圍鄗，微社稷之神靈，則鄗幾於不守也。|{
	鄗，趙邑，漢光武改爲高邑，隋、唐爲柏鄉縣地，唐屬趙州。
	鄗，呼各翻。
	幾，居衣翻。
}
先君醜之，|{
	以爲趙國之醜。
}
故寡人變服騎射，欲以備四境之難，|{
	難，乃旦翻。
}
報中山之怨。
	而叔順中國之俗，惡變服之名，|{
	惡，烏路翻。
}
以忘鄗事之醜，非寡人之所望也！”
公子成聽命，乃賜胡服；明日服而朝。|{
	朝，直遙翻。
}
於是始出胡服令|{
	令，力政翻。
}
而招騎射焉。


　　九年（乙卯，西元前三零六年）

　　1 秦昭王使向壽平宜陽，|{
	平，正也，和也。
	正宜陽之疆界而和其民人也。
	向，式亮翻。
}
而使樗裡子、甘茂伐魏。
	甘茂言于王，以武遂複歸之韓。|{
	史記正義曰：武遂本屬韓，近平陽。
	楚世家云：韓先王之墓在平陽，武遂去之七十裡。
	去年秦拔宜陽，因涉河城武遂，今複歸之韓。
	複，音如字。
}
向壽、公孫奭爭之，不能得，|{
	向，式讓翻。
}
由此怨讒甘茂。
	茂懼，輟伐魏蒲阪，亡去。|{
	班志，蒲阪縣屬河東郡，舊曰蒲。
	應劭曰：秦始皇東巡，見長阪，因加lq阪”云。
	括地志：蒲阪故城，在蒲州河東縣南五裡。
	阪，音反。
}
樗裡子與魏講而罷兵，|{
	講，和也。
}
甘茂奔齊。


　　2 趙王略中山地，至寧葭；|{
	水經注：衡漳水東北曆下博城西，又西逕樂鄉縣故城南，又東引葭水注之。
	葭，音加。
}
西略胡地，至榆中。|{
	水經注：諸次水出上郡諸次山，其水東逕榆林塞，世又謂之榆林山，卽漢書所謂“榆溪舊塞rq者。
	自溪西去，悉榆柳之藪，緣曆沙陵，屆龜茲縣西出，故云廣長榆也。
	王恢曰lq樹榆爲塞”，謂此。
	蘇林以爲榆中在上郡，非也。
	按始皇本紀：西北逐匈奴，自榆中並河以東，屬之陰山。
	然榆中在金城東五十許裡，陰山在朔方東，以此推之，不得在上郡。
	余謂蘇林之說固未爲盡，而道元所謂榆中在金城東五十許裡亦非也。
	據衛青取河南地，案榆溪舊塞，正在唐麟、勝二州界，其西則接古上郡之境。
	況諸次水出上郡，逕榆林塞入河，則榆中在上郡之東明矣，諸次水無西流至金城、榆中之理。
	夷考其故，道元特以班志金城郡有榆中縣，遂牽合以爲說，不知此一節之誤尤甚于蘇林也。
	史記正義曰：榆中，勝州北河北岸也。
	杜佑曰：勝州榆林郡南卽秦榆林塞。
}
林胡王獻馬，|{
	如淳曰：林胡，卽儋林。
	余謂此胡種落依阻林薄，因曰林胡。
	儋，都甘翻。
	種，章勇翻。
}
歸，使樓緩之秦，仇液之韓。
	王賁之楚，|{
	歸，謂趙王自略中山歸也。
	仇，姓也。
	春秋時，宋有大夫仇牧。
	液，音亦。
	之，往也，如也。
	賁，音奔；康曰：離之父，翦之子。
	余按離父、翦子，秦將也；此王賁乃趙人，康說非是。
	將，卽亮翻。
}
富丁之魏，|{
	富，姓也。
	春秋時，周有大夫富辰。
}
趙爵之齊；代相趙固主胡，致其兵。|{
	相，息亮翻。
	致者，使之至也。
}

　　3 楚王與齊、韓合從。|{
	楚與齊、韓合從，尋卽倍之，適足致齊、韓之兵耳。
	從，子容翻。
}

　　十年（丙辰，西元前三零五年）

　　1 彗星見，|{
	彗星，世所謂掃星，本類星，末類彗，小者數寸，長或竟天，見則兵起，主掃除，除舊佈新。
	唐史臣曰：彗體無光，傅日以爲光，故夕見則東指，晨見則西指，或長或短，光芒所及則爲災。
	又曰：孛星，彗之屬也，偏指曰彗，氣四出曰孛。
	孛者孛孛，非常惡氣之所生，災甚於彗。
	天文書謂五星之精爲妖，歲星流爲蒼彗，熒惑、填星散爲赤彗、黃彗，太白、辰星變爲白彗、黑彗。
	彗，祥歲翻，又徐醉翻，又旋芮翻。
	見，賢遍翻。
	掃，所報翻。
	傅，讀曰附。
	孛，蒲內翻。
	妖，於遙翻。
	填，讀曰鎮。
}

　　2 趙王伐中山，取丹丘、爽陽、鴻之塞，又取鄗、石邑、封龍、東垣。|{
	史記正義曰：丹丘，邢州縣。
	余按隋、唐志，邢州有內丘縣，漢之中丘縣也，未嘗有丹丘，不知其何據。
	lq爽陽、鴻之塞，”史記作“華陽、鴟之塞”。
	括地志曰：北嶽別名曰華陽臺，卽常山也，在定州恒陽縣北百四十裡。
	徐廣曰：“鴟”作“鴻”，鴻上故關，今名汝城，在定州唐縣東北六十裡。
	又有鴻上水，出唐縣北葛洪山，山接北嶽恒山，皆在定州界。
	班志，石邑縣屬常山郡，井陘山在西。
	括地志：石邑故城，在恒州鹿泉縣南三十五裡。
	封龍山，一名飛龍山，在恒州鹿泉縣南四十五裡，邑蓋因山爲名。
	洪氏隸釋載後漢所立白石碑云：常山國元氏縣界有封龍山。
	東垣，卽漢真定國之真定縣，漢高帝更名。
	史記正義曰：趙之東垣，在恒州真定縣南八裡，故常山城是也。
	鄗，呼各翻。
	垣，於元翻。
	華，戶化翻。
	恒，戶登翻，鴟，醜之翻。
	陘，音刑。
	更，工衡翻。
}
中山獻四邑以和。


　　3 秦宣太后異父弟曰穰侯魏冉，同父弟曰華陽君羋戎；王之同母弟曰高陵君、涇陽君。
	魏冉最賢，|{
	秦封穰侯于陶，陶卽范蠡所居陶邑。
	孟康曰：陶卽定陶。
	班志，定陶縣屬濟陰郡。
	下云封于穰與陶；穰縣屬南陽郡，去定陶差遠。
	水經注曰：穰侯封於穰，益封于陶，其免相也，出之陶而卒，陶有穰侯塚。
	穰，音人羊翻。
	華陽，卽武王歸馬之地。
	水經注：洛水自上洛縣東北分爲二水，枝渠東北出爲門水，水東北曆陽華之山，卽華陽也。
	華，音戶化翻。
	羋，眉婢翻。
	相，息亮翻。
	卒，子恤翻。
	塚，知隴翻。
	班志，高陵縣屬馮翊，涇陽縣屬安定。
	杜佑曰：京兆涇陽縣乃秦封涇陽君之地。
	漢涇陽縣在今平涼郡界涇陽故城是也。
	宋白曰：雍州涇陽本秦舊縣。
	與杜佑同。
	索隱曰：高陵君，名顯，涇陽君，名悝。
	索，山客翻。
	悝，苦回翻。
}
自惠王、武王時，任職用事，武王薨，諸弟爭立，唯魏冉力能立昭王。|{
	惠王，卽惠文王。
	昭王，卽昭襄王
	}
昭王卽位，以魏冉爲將軍，衛咸陽。
	是歲，庶長壯及大臣、諸公子謀作亂。|{
	長，知丈翻。
}
魏冉誅之；及惠文后皆不得良死，|{
	惠文后，昭王嫡母也。
	死於正命曰良死。
}
悼武王后出居【章：十二行本“居”作“歸”；乙十一行本同；孔本同；退齋校同。】于魏，|{
	悼武王后，卽秦武王后，昭王嫂也。
}
王兄弟不善者，魏冉皆滅之。
	王少，宣太后自治事，任魏冉爲政，威震秦國。|{
	少，詩照翻。
	治，直之翻。
	爲范睢間魏冉張本。
}

　　十一年（丁巳，西元前三零四年）

　　1 秦王、楚王盟于黃棘。|{
	史記正義曰：黃棘蓋在房、襄二州。
	余按班志，南陽郡有棘陽縣，應劭曰：縣在棘水之陽。
}
秦複與楚上庸。|{
	三年，秦敗楚師，虜屈匄，取楚上庸。
}

　　十二年（戊午，西元前三零三年）

　　1 彗星見。|{
	彗，祥歲翻，又徐醉翻，旋芮翻。
	見，賢遍翻
	}

　　2 秦取魏蒲阪、晉陽、封陵，|{
	“晉陽”，按史記世家作“陽晉”，其地當在蒲阪之東，風陵之西，大河之陽，且本晉地也，故謂之陽晉，蘇秦所謂“衛陽晉之道”，蓋以魏境有陽晉，故在衛境者稱lq衛陽晉rq以別之。
	括地志曰：晉陽故城，今名晉城，在蒲州虞鄉縣西。
	水經注：函谷關直北隔河有崇阜，巍然獨秀，世謂之風陵。
	酈道元所謂函穀，則潼關也。
	史記正義曰：封陵在蒲州。
	唐志：河中府河東縣南有風陵關。
	今若據括地志，則晉陽亦通
	}
又取韓武遂。|{
	九年，秦歸韓武遂。
}

　　3 齊、韓、魏以楚負其從親，|{
	九年，楚與齊、韓合從，蓋卽負之也。
	從，子容翻。
}
合兵伐楚。
	楚王使太子橫爲質于秦以請救。|{
	質，音致。
}
秦客卿通將兵救楚，三國引兵去。|{
	將，卽亮翻。
	又音如字，領也。
}

　　十三年（己未，西元前三零二年）

　　1 秦王、魏王、韓太子嬰會于臨晉，韓太子至咸陽而歸，秦複與魏蒲阪。|{
	阪，音反。
	去年秦取魏蒲阪。
}

　　2 秦大夫有私與楚太子鬥者。
	太子殺之，亡歸。|{
	楚太子質秦而亡歸，復質于齊；秦以爲言而誘陷其父，齊乘其父出而要之以利。
}

　　十四年（庚申，西元前三零一年）

　　1 日有食之，旣。


　　2 秦人取韓穰。|{
	班志，穰縣屬南陽郡。
	以時考之，當屬楚。
	然韓得潁川之地，與南陽接境，七國兵爭，疆埸之間，一彼一此，或者此時穰屬韓歟？穰，人羊翻。
}

　　3 蜀守煇叛秦，秦司馬錯往誅之。|{
	蜀守，蜀郡守也。
	史記秦紀作“蜀侯”。
	華陽國志曰：秦封王子煇爲蜀侯。
	蜀侯祭，歸胙于王；後母疾之，加毒以進。
	王大怒，使司馬錯賜煇劍。
	守，音狩。
	煇，索隱音暉。
}

　　4 秦庶長奐會韓、魏、齊兵伐楚，|{
	脩楚太子亡歸之怨。
	長，知丈翻。
}
敗其師於重丘，殺其將唐昧；遂取重丘。|{
	唐姓本于唐堯。
	春秋之時，有二重丘：衛孫蒯飲馬於重丘，杜預曰：曹邑；諸侯同盟于重丘，杜預曰：齊地。
	時楚之境皆不至此。
	呂氏春秋曰：齊令章子與韓、魏攻荊，荊使唐薎將兵應之，夾泚而軍；章子夜襲之，斬薎於是水之上。
	水經注曰：泚水又西，澳水注之。
	水北出茈丘山，南入于泚水。
	意者重丘卽茈丘也。
	敗，補邁翻。
	將，卽亮翻。lq昧”，荀子作“蔑”，楊倞注曰：與“昧”同，語音相近，當音末。
	索隱音莫葛翻。
	重，直龍翻。
	茈，才支翻。
}

5 趙王伐中山，中山君奔齊。


　　十五年（辛酉，西元前三零零年）

　　1 秦涇陽君爲質于齊。|{
	質，音致。
}

　　2 秦華陽君伐楚，大破楚師，斬首三萬，殺其將景缺，取楚襄城。|{
	班志，襄城縣屬潁川郡，有西不羹，楚靈王所謂“大城陳、蔡、不羹，賦皆千乘”是也。
	將，卽亮翻。
	陸德明曰：不羹，舊音郎；漢書地理志作“更”字，乘，繩證翻。
}
楚王恐，使太子爲質于齊以請平。|{
	爲楚懷王入秦而卒、齊留太子以邀楚張本。
}

　　3 秦樗裡疾卒，以趙人樓緩爲丞相|{
	樗，丑於翻。
	卒，子恤翻。
	相，息亮翻。
}

　　4 趙武靈王愛少子何，欲及其生而立之。|{
	少，詩照翻。
	及其生者，及其生而親見之。
}

　　十六年（壬戌，西元前二九九年）

　　1 五月戊申，大朝東宮，|{
	朝，直遙翻。
}
傳國於何，王廟見禮畢，出臨朝，|{
	廟見，始卽位而見祖廟也。
	見，賢遍翻。
}
大夫悉爲臣。
	肥義爲相國，並傅王。|{
	相國之官始此，秦、漢因之；漢、魏以降，其位望尊于丞相。
	相，息亮翻。
}
武靈王自號lq主父”。|{
	主父，言爲國之主之父也。
	一曰，言其子主國而己則父也。
}
主父欲使子治國，身胡服，將士大夫西北略胡地。|{
	治，直之翻。
	將，卽亮翻，又如字。
}
將自云中、九原南襲咸陽，於是詐自爲使者，入秦。|{
	使，疏吏翻。
}
欲以觀秦地形及秦王之爲人，秦王不知，已而怪其狀甚偉，非人臣之度，|{
	賓主相見，交際之禮已，方怪其非人臣。
}
使人逐之；主父行已脫關矣，審問之，乃主父也。|{
	謂已脫身出秦關也。
}
秦人大驚。


　　2 齊王、魏王會于韓。


　　3 秦人伐楚，取八城。
	秦王遺楚王書曰：“始寡人與王約爲兄弟，盟于黃棘，|{
	見上十一年。
	遺，于季翻。
}
太子入質，至驩也。|{
	質，音致。
	見十二年。
}
太子陵殺寡人之重臣，不謝而亡去。|{
	見十三年。
}
寡人誠不勝怒，|{
	勝，音升。
}
使兵侵君王之邊。|{
	謂戰重丘，取襄城。
}
今聞君王乃令太子質于齊以求平。|{
	見十五年。
}
寡人與楚接境，婚姻相親。|{
	妻父曰婚，婿父曰姻。
	字書：婚，昏也，禮娶以昏時，婦人陰也，故曰婚。
	婿家女之所因，故曰姻。
	字林：婚，婦家；姻，婿家。
	賈公彥曰：各據男女身，則男曰昏，女曰姻；若以親言之，則女之父曰婚， 婿之父曰姻。
	余按張儀言秦、楚嫁女娶婦爲昆弟之國；考之于史，自赧王四年至是年，秦、楚未嘗嫁娶也。
	至十九年，楚懷王死于秦。
	至二十三年，楚襄王逆婦于秦。
	蓋先已約親，其後襄王終喪，始逆婦成婚姻。
}
而今秦、楚不驩，則無以令諸侯。|{
	令，力政翻。
}
寡人願與君王會武關，面相約，結盟而去，寡人之願也。”

　　楚王患之，欲往恐見欺，欲不往恐秦益怒。
	昭睢曰：“毋行而發兵自守耳！|{
	睢，，息遺翻。
	又七餘翻。
}
秦，虎狼也，有並諸侯之心，不可信也！rq
懷王之子【+子】蘭勸王行，王乃入秦。
	秦王令一將軍詐爲王，伏兵武關，楚王至則閉關劫之，與俱西，至咸陽，朝章台，如藩臣禮，|{
	朝，直遙翻。
	秦章台宮在渭南。
	漢張敞走馬章台街，孟康曰：在長安中；臣瓚曰：街在章台下。
	漢長安在渭南，以此言之，章台宮在渭南明矣。
	瓚，藏旱翻。
}
要以割巫、黔中郡。
	楚王欲盟，秦王欲先得地。
	楚王怒曰：“秦詐我，而又強要我以地！”|{
	要，一遙翻。
	黔，其今翻。
	強，其良翻，又其兩翻。
}
因不復許。
	秦人留之。|{
	複，扶又翻。
}

　　楚大臣患之，乃相與謀曰：“吾王在秦不得還，要以割地，而太子爲質于齊，|{
	還，從宣翻，又音如字。
	要，一遙翻。
	質，音致。
}
齊、秦合謀，則楚無國矣。rq
欲立王子之在國者。
	昭睢曰：“王與太子俱困于諸侯，今又倍王命而立其庶子，不宜！rq|{
	睢，息隨翻。
	倍，蒲妹翻。
}
乃詐赴于齊。|{
	詐，言楚王薨而請太子還王楚。
}
齊閔王召羣臣謀之，或曰：“不若留太子以求楚之淮北。”|{
	閔，讀曰閔。
	楚滅陳、蔡，封畛於汝，滅越，取吳故地，並有古徐夷之地，皆在淮北，卽楚所謂“下東國”。
}
齊相曰：“不可！郢中立王，|{
	郢，楚都。
	班志：南郡江陵縣，故楚郢都，楚文王自丹陽徙此；後九世，平王城之；又後十世，秦拔之，東徙壽春，亦名曰郢。
	水經：江水東逕江陵縣故城南，又東逕郢城南。
	注云：今江陵城，楚船官地，春秋之渚宮。
	郢城卽子囊遺言所城者。
	劉昫曰：故楚都之郢城，今江陵縣北十五裡紀南城是也。
	相，息亮翻。
}
是吾抱空質而行不義於天下也。”|{
	質，音致。
}
其人曰：“不然，郢中立王，因與其新王市曰：『予我下東國，吾爲王殺太子。|{
	巿，謂相要以利，如巿道也。
	予，讀曰與。
	爲，於偽翻。
}
不然，將與三國共立之。』”|{
	三國，謂齊、韓、魏。
}
齊王卒用其相計而歸楚太子。|{
	卒，子恤翻。
}
楚人立之。


　　4 秦王聞孟嘗君之賢，使涇陽君爲質于齊以請。
	孟嘗君來入秦，秦王以爲丞相。|{
	質，音致。
}

　　十七年（癸亥，西元前二九八年）

　　1 或謂秦王曰：“孟嘗君相秦，必先齊而後秦；|{
	先、後，皆去聲。
}
秦其危哉！”
秦王乃以樓緩爲相，囚孟嘗君，欲殺之。
	孟嘗君使人求解于秦王幸姬，姬曰：“願得君狐白裘。”|{
	狐白裘，緝狐掖之皮爲之，所謂千金之裘非一狐之掖者也。
}
孟嘗君有狐白裘，已獻之秦王，無以應姬求。
	客有善爲狗盜者，入秦藏中，|{
	物之所藏曰藏，音徂浪翻。
}
盜狐白裘以獻姬。
	姬乃爲之言于王而遣之。|{
	爲，於偽翻。
}
王後悔，使追之。
	孟嘗君至關，關法，雞鳴而出客，時尚蚤，|{
	蚤，古早字通。
}
追者將至，客有善爲雞鳴者，野雞聞之皆鳴，孟嘗君乃得脫歸。


　　2 楚人告于秦曰：“賴社稷神靈，國有王矣！rq
秦王怒，發兵出武關擊楚，斬首五萬，取十六城。


　　3 趙王封其弟【＋勝】爲平原君。|{
	班志，平原縣屬平原郡。
	勝封于東武城，號平原君，非封于平原也。
	東武城屬清河郡，杜佑曰：今貝州武城縣是也。
	蓋定襄有武城，時同屬趙，故此加lq東rq也。
}
平原君好士，|{
	好，呼到翻。
}
食客嘗【章：十二行本“嘗”作“常”；乙十一行本同。】數千人。
	有公孫龍者，善爲堅白同異之辯，|{
	漢書藝文志：公孫龍子十四篇。
	注云：卽爲堅白同異之辯者。
	成玄英莊子疏云：公孫龍著守白論，行於世。
	堅白，卽守白也，言堅執其說，如墨子墨守之義。
	自堅白之論起，辯者互執是非，不勝異說。
	公孫龍能合衆異而爲同，故謂之同異。
	史記注曰：晉太康地記云：汝南西平縣有龍淵，水可用淬刀劍，極堅利，故有堅白之論云：黃，所以爲堅也；白，所以爲利也。
	或曰：黃所以爲不堅，白所以爲不利。
	二說未知孰是。
	勝，音升。
	淬，取內翻。
}
平原君客之。
	孔穿自魯適趙，|{
	按孔叢子，孔穿，孔子之後。
	孫愐曰：孔姓，殷湯之後，本自帝嚳元妃簡狄，吞乙卵生契，賜姓子氏；
	至湯，以其祖感乙而生，故名履，字天乙；
	後代以“子”加“乙”，始爲孔氏。
	至宋孔父遭華督之難，其子奔魯，故孔子生於魯。
	愐，彌兗翻。
	嚳，苦沃翻。
	華，戶化翻。
	難，乃旦翻。
}
與公孫龍論臧三耳，|{
	三耳，如莊子所載雞三足之說。
	莊子疏謂數起於一，一與一爲二，二與一爲三，三名雖立，實無定體，故雞可以爲三足，則兩耳、三耳，其說亦猶是耳。
	一說，耳主聽，兩耳，形也，兼聽而言，可得爲三。
	臧，臧獲之臧。
	臧獲，奴婢也。
}
龍甚辯析。|{
	辯，別也；析，分也；言分別甚精微也。
}
子高弗應，俄而辭出，明日複見平原君。|{
	子高，孔穿字也。
	複，扶又翻。
}
平原君曰：“疇昔公孫之言信辯也，|{
	毛晃曰：疇，曩也；昔，夕也；疇昔，曩夕也。
}
先生以爲何如？rq對曰：“然。幾能令臧三耳矣。|{
	毛晃曰：然，如也，是也，語決辭。
	幾，居依翻。
	令，使也，音力丁翻。
	雖然，實難！
	僕願得又問於君：今謂三耳甚難而實非也，謂兩耳甚易而實是也，不知君將從易而是者乎，其亦從難而非者乎？rq平原君無以應。
	明日，謂公孫龍曰：“公無複與孔子高辯事也！|{
	易，弋豉翻。
}
其人理勝於辭；公辭勝於理，終必受詘。”


鄒衍過趙，|{
	過，古禾翻。
}
平原君使與公孫龍論白馬非馬之說。|{
	此亦莊子所謂狗非犬之說。
	疏云：狗之與犬，一實兩名：
	名實合，則此爲狗，彼爲犬；
	名實離，則狗異於犬。
	又墨子曰：狗，犬也。
	然［殺］狗~
	非狗［殺］犬也。
	大指與白馬非馬之說同。
}
鄒子曰：“不可。\footnote{鄒子谈论语言用途，公孙龙论证语言本身，风马牛不相及。语言标准化，消歧义，才不致时代变迁，地域不同而致不可读。}
	夫辯者，別殊類使不相害，序異端使不相亂。
抒意通指，|{
	夫，音扶。
	別，彼列翻。
	索隱曰：抒，音墅，抒者舒也；又常恕翻。
	康曰：亦音舒。
}
明其所謂，使人與知焉，不務相迷也。|{
	與，音如字；又讀曰預。
}
故勝者不失其所守，不勝者得其所求。|{
	辯以求是，辯雖不勝而得審其是，所謂得其所求也。
}
若是，故辯可爲也。
及至煩文以相假，飾辭以相敦，|{
	敦，都昆翻，迫也，詆也，誰何也。
}
巧譬以相移，引人使不得及其意，如此害大道。
夫繳紉【紛】爭言而競後息，|{
	索隱：繳，音糾；康吉弔切，非。
	言其言戾，紛然而爭，欲人先屈，務在人後方止也。
}
不能無害君子，衍不爲也。”
座皆稱善。|{
	言一座之人皆稱衍言爲善。
}
公孫龍由是遂詘。|{
	通鑑書此，言小辯終不足破大道。
	絀，音敕律翻。
	說文曰：絀，貶下也。
	又讀與屈同。
}


資治通鑑卷三

